COMUNICATI

AGENDA

COMUNICATI POLIZIA E MINISTERO

STREAMING

INFORMAZIONI

Dipartimento delle istituzioni  

__Comunicato stampa

Dipartimento delle istituzioni  

17 febbraio 2023

__

__Comunicato stampa

Dipartimento delle istituzioni  

17 febbraio 2023

# Appuntamenti online per la Sezione della circolazione

A partire dal 21 febbraio 2023 sarà possibile prenotare online gli
appuntamenti del Servizio conducenti e del Servizio immatricolazioni
effettuati dalla Sezione della circolazione, consentendo così all’utenza di
evadere le proprie pratiche allo sportello con la massima priorità.

  

Nel corso delle ultime settimane è stato messo in funzione e testato presso la
Sezione della circolazione a Camorino un nuovo e moderno sistema di
_ticketing_ che ha dato ottimi risultati, garantendo una gestione dell’utenza
ancora più efficace e funzionale.

Sempre grazie a questo sistema, a partire da martedì 21 febbraio 2023 sarà
possibile prenotare online gli appuntamenti del Servizio conducenti e del
Servizio immatricolazioni. Si tratta di una prima per tutta l’Amministrazione
cantonale e di un altro importante passo del Dipartimento delle istituzioni
nel segno della digitalizzazione, che garantisce servizi online moderni e
sempre attivi.

L’operatività su appuntamento, introdotta durante le fasi acute della
pandemia, ha da subito avuto molti estimatori tra l’utenza della Sezione della
circolazione; allo stesso modo, le prime settimane di test su questo nuovo
sistema hanno dato risultati molto incoraggianti. I vantaggi saranno infatti
innumerevoli.

I cittadini e le cittadine che decideranno di prendere appuntamento online per
evadere le proprie pratiche allo sportello avranno ovviamente la massima
priorità. Questo non andrà però a discapito di coloro che si recheranno a
Camorino senza appuntamento: l’evasione delle pratiche continuerà a essere
garantita in tempi sempre più brevi. Grazie infatti a questo sistema, la
Sezione della circolazione si prefigge di abbassare ulteriormente i tempi di
attesa, dopo averli già ridotti del 75% negli ultimi 5 anni. Tutto a fronte di
una mole di lavoro che rimane molto elevata, considerando che il solo Servizio
immatricolazione evade annualmente oltre 200'000 pratiche, accogliendo agli
sportelli una media di circa 300 utenti al giorno.

Per prendere appuntamento online basterà seguire passo per passo le istruzioni
presenti sul sito internet della Sezione della circolazione
(www.ti.ch/circolazione), per poi recarsi **puntualmente** a Camorino con la
conferma della prenotazione ricevuta via email. All’entrata dello Stabile
amministrativo sarà presente un totem tramite il quale effettuare il check-in
(in caso di appuntamento) e attendere pochissimi istanti prima di poter
accedere allo sportello. Chi non ha riservato online il suo appuntamento
prenderà il ticket dal medesimo totem in attesa del proprio turno.

Ricordiamo che oltre a proporre l’orario continuato di apertura degli
sportelli (dalle 07.30 alle 16.15), la Sezione della circolazione incoraggia
l’invio delle pratiche per posta. Le pratiche vengono evase il giorno stesso
della ricezione e rispedite rapidamente al mittente. La bucalettere situata
all’esterno dello Stabile amministrativo permette inoltre di depositare targhe
o altre pratiche in qualsiasi momento della giornata.

Totem

__Scarica

