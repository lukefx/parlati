  * Introduzione
  *  __Protezione animali
  *  __Sanità animale
  *  __Malattie
  * COVID-19 e animali
  *  __Protezione del consumatore
  *  __Importazione e esportazione
  *  __Cani
    * Introduzione
    *  __Scelta
    *  __Identificazione e registrazione
    *  __Tenuta
    * Movimento
    *  __Divieti
    * Adozioni
    * Turismo in Ticino
    *  __Razze soggette ad autorizzazione
    * Notifica delle morsicature
    * Agenzie di sicurezza
    * Informazioni
    * Domande frequenti
    * Basi legali
    * Link
  *  __Basi legali

#  Turismo in Ticino

##  Vacanze con i cani - Le regole da osservare

I turisti che con i loro cani scelgono il Canton Ticino quale meta per le
vacanze devono attenersi ad obblighi ben precisi. Ecco in sintesi i punti da
osservare.

 **1\. Varcare la frontiera**

Prima dell'entrata in Svizzera/Ticino è indispensabile che i detentori di cani
si accertino di ottemperare i requisiti stabiliti dall'Ufficio federale di
sicurezza alimentare e di veterinaria (USAV), in particolare per quanto
attiene alla malattia della rabbia che può essere introdotta in qualsiasi
momento.

L'aiuto online (disponibile in varie lingue) fornisce tutte le informazioni
necessarie.

 **2\. Durata del soggiorno - Iscrizione all'anagrafe canina**

I turisti che soggiornano complessivamente meno di 30 giorni all'anno in
Ticino non sono tenuti ad iscrivere i loro cani all'anagrafe canina Amicus.

In caso contrario entro 10 giorni dall'arrivo in Ticino i cani devono essere
iscritti in Amicus tramite il Comune. Quest'ultimo registra i dati di base del
proprietario, dopodiché il veterinario provvede ad iscrivere i dati del cane.

 **3\. Cani appartenenti alle razze soggette ad autorizzazione**

Nel Canton Ticino la detenzione di varie razze di cani (Terrier di tipo Bull,
Molossoidi, cani da pastore e Dobermann - la lista completa è consultabile
online) e dei loro incroci è soggetta ad oneri particolari come il rilascio di
un'autorizzazione di detenzione.

I proprietari di cani che trascorrono complessivamente meno di 30 giorni
all'anno in Ticino non sono tenuti a richiedere un'autorizzazione.  
Coloro che invece rimangono in Ticino complessivamente oltre 30 giorni
all'anno sono tenuti a seguire l'iter per l'ottenimento dell'autorizzazione.

Nelle aree accessibili al pubblico i cani appartenenti ad una delle razze
sopra indicate possono essere portati a passeggio solo individualmente.

 **4\. Obblighi generali dei detentori di cani**

I detentori sono tenuti ad adottare le precauzioni necessarie affinché i loro
cani non possano né fuggire né nuocere alle persone o ad altri animali. Nei
luoghi frequentati dal pubblico o dove sono presenti altri animali (per
esempio bovini, caprini, ovini al pascolo), i cani devono sempre essere tenuti
al guinzaglio e se richiesto dalle circostanze muniti di museruola.

In caso di affidamento a terzi il proprietario deve accertarsi che il
detentore sia in grado di rispettare le disposizioni della Legge sui cani.

Gli escrementi dei cani devono essere raccolti e depositati negli appositi
contenitori messi a disposizione dai comuni nelle aree pubbliche.

 **5\. Normative comunali**

Mediante ordinanza i Comuni disciplinano le modalità di gestione dei cani sul
proprio comprensorio. I turisti possono rivolgersi alle cancellerie comunali
per ottenere informazioni di vario genere come ad esempio la presenza di aree
di svago riservate ai cani.

 **6\. Copertura assicurativa**  
Ogni proprietario di cani è tenuto a stipulare un'assicurazione responsabilità
civile per un importo minimo di 3 Mio di franchi che dev'essere estesa anche
al detentore occasionale.

 **7\. Infrazioni**  
In caso di infrazioni ai detentori dei cani non domiciliati in Svizzera può
essere richiesto un deposito cauzionale proporzionale alla gravità dei fatti o
un'altra adeguata garanzia.

 **8\. Incidenti dovuti a morsicature di cani**  
In caso di ferimenti ai danni di persone o animali dovuti ai cani (per esempio
causati dal loro morso) il detentore deve inviare subito all'Ufficio del
veterinario cantonale una notifica di morsicatura.

 **9\. Smarrimento**  
La fuga di un cane dev'essere immediatamente segnalata agli organi di polizia
(art. 7 LCani).

I Comuni intervengono in tutti i casi in cui i cani vagano incustoditi sul
suolo pubblico. Dopo la verifica dell'identità del cane (tramite la lettura
del microchip) provvedono a contattare il legittimo proprietario.

Nell'attesa degli accertamenti i cani sono collocati temporaneamente presso le
Società per la protezione degli animali.

L'Ufficio del veterinario cantonale aggiorna quotidianamente l'elenco degli
animali smarriti consultabile online.

 **10\. Legislazione applicabile**

  * Legge sui cani del 19 febbraio 2008
  * Regolamento sui cani dell'11 febbraio 2009

