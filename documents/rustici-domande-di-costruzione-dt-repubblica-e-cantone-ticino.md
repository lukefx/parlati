  * __Rustici
    * Modelli di rappresentazione
    * Aggiornamenti
    * Linee guida

#  Documentazione di riferimento

La domanda di costruzione relativa ad un edificio situato fuori della zona
edificabile e meritevole di conservazione, inserito in un paesaggio con
edifici ed impianti protetti, deve essere elaborata in maniera particolarmente
accurata, al fine di fornire le indicazioni necessarie per valutare il
carattere conservativo del progetto richiesto dal PUC-PEIP, sia per quanto
riguarda gli interventi sull'edificio sia per gli aspetti paesaggistici.

Il Dipartimento presenta in queste pagine i modelli di rappresentazione
grafica per inoltrare una domanda di costruzione che rispetti le specifiche
disposizioni del Regolamento della Legge edilizia (RLE) e che possa essere
esaminata limitando la richiesta di ulteriori atti da parte del Dipartimento
nell’ambito dell’esame della domanda di costruzione.

Particolare accento viene messo sui piani dell’edificio che devono essere
presentati in scala 1:50.

Per comprendere in maniera esaustiva le intenzioni d'intervento sull'edificio
meritevole, è necessario presentare separatamente il rilievo ed il progetto.

Piante, facciate e sezioni dovranno riportare non solo le demolizioni (in
giallo) e le nuove costruzioni (in rosso), ma pure quelle parti costruttive
esistenti che necessitano di essere smontate, riparate e/o ripristinate.

Queste parti costruttive vanno indicate con il colore viola; attenzione: non
si tratta di parti sostituite, le quali vanno indicate in rosso.

I piani, compreso il piano di situazione, dovranno essere quotati ed il
rilievo misurato almeno per le parti edilizie esterne, che dovranno essere
tutte rilevabili sui disegni nella loro posizione precisa (comprese tutte le
aperture e tutti gli elementi costruttivi quali mensole, scale esterne,
soglie, ...).

Pure il disegno degli infissi, in facciata ed in pianta, dovrà far comprendere
il dettaglio di posa.

Gli elaborati grafici dovranno essere completati da un piano di situazione in
scala 1:100 che comprenda i dintorni dell'edificio, con il limite del bosco, i
muri a secco, i terrazzamenti presenti ed il resto, segnalando i necessari
interventi di ripristino.

Non vanno dimenticati il piano catastale, né il piano di localizzazione
1:25'000.

Il rilievo fotografico dovrà restituire non solo lo stato dell'edificio alla
data della domanda di costruzione, ma anche la situazione paesaggistica in cui
lo stesso si trova.

Oltre a tutte le sue facciate e ogni suo locale interno, si dovranno quindi
fotografare i dintorni con una panoramica a 360° dall'edificio, ripresa da più
punti di vista e da più distanze.

Il formulario della domanda di costruzione dovrà inoltre essere accompagnato
dallo specifico formulario rustici, il quale serve a fornire all'Autorità
cantonale quelle informazioni necessarie per comprendere la conformità del
progetto alle disposizioni del PUC-PEIP.

In questo senso, la relazione tecnica che accompagna la domanda di costruzione
dovrà essere particolarmente accurata nell'esposizione degli interventi
previsti e descrivere il paesaggio circostante l'edificio quale completamento
della documentazione fotografica richiesta.

