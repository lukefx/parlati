COMUNICATI

AGENDA

COMUNICATI POLIZIA E MINISTERO

STREAMING

INFORMAZIONI

Dipartimento delle istituzioni  

__Comunicato stampa

Dipartimento delle istituzioni  

12 gennaio 2023

__

__Comunicato stampa

Dipartimento delle istituzioni  

12 gennaio 2023

# Imposte di circolazione 2023

In questi giorni i detentori di un veicolo stanno ricevendo o riceveranno al
loro domicilio la fattura dell’imposta di circolazione 2023. La stessa potrà
essere pagata entro il 1. marzo 2023. L’imposta di circolazione di quest’anno
è stata calcolata in base alla nuova formula, votata dal popolo il 30 ottobre
2022 e comprende gli adeguamenti portati dall’iniziativa parlamentare
approvata il 15 dicembre scorso dal Gran Consiglio alla Legge sulle imposte e
tasse di circolazione dei veicoli a motore. La nuova formula di calcolo è
incentrata sulle emissioni di CO2 del veicolo. La modifica interessa
unicamente le automobili e automobili pesanti, in quanto per tutti gli altri
generi di veicolo le formule restano quelle applicate nel 2022.

  

Il 2022 è stato un anno impegnativo e ricco di attività per la Sezione della
circolazione del Dipartimento delle istituzioni. Oltre alla grande mole di
lavoro ordinario a cui la Sezione è stata confrontata ( _si legga al proposito
l’allegato 1_ ), la stessa ha accompagnato l’iter riguardante la votazione
popolare sulla nuova imposta di circolazione ed è stata in grado di assicurare
in un lasso di tempo esiguo l’introduzione della nuova imposta per il 2023. Si
ricorda che per le imposte di circolazione del 2024 e anni seguenti il
Consiglio di Stato presenterà al Gran Consiglio un apposito messaggio
governativo. L’intenzione è di permettere al Parlamento di poter decidere
prima della fine della legislatura.

Nel 2023 il gettito prodotto con l’imposta di circolazione per le sole
automobili (quelle toccate dall’iniziativa approvata dal popolo) ammonta a 81
milioni di franchi, mentre nel 2022 si attestava a 104.8 milioni di franchi.
Il totale fatturato dal Cantone per le imposte di circolazione di tutti i
veicoli ammonta invece a 111 milioni di franchi, importo sensibilmente
inferiore rispetto ai 134 milioni del 2022, proprio come conseguenza delle
modifiche legislative citate. A questi 111 milioni si aggiungono circa 3.6
milioni di franchi per le imposte di navigazione.

Come è noto, per le automobili immatricolate prima dell’1.01.2009 l’imposta di
circolazione non subirà modifiche rispetto a quella del 2022, per effetto
della moratoria di un anno inserita nel testo di legge approvato dal popolo e
confermata dall’iniziativa parlamentare approvata il 15 dicembre scorso.

Al 31 dicembre 2022 l’intero parco veicoli ticinese si attesta a ben 324'508
unità (+491). Il numero di automobili immatricolate (224'455) è leggermente
diminuito rispetto al 2021 (225'042, -587 unità).

Ricordiamo che per il pagamento dell’imposta – da saldare entro il 1. marzo
2023 – vi è la possibilità di usufruire della procedura elettronica
(e-fattura). Inoltre allegato alla fattura relativa l’imposta, sia agli utenti
che usufruiscono della e-fattura, che agli utenti che prediligono l’invio per
posta tradizionale, viene trasmesso un volantino informativo intitolato “Info
mobilità 2023” ( _vedi allegato 2)_.

Ulteriori informazioni sull’imposta di circolazione, così come un calcolatore
online sono disponibili sul sito internet della Sezione della circolazione
(www.ti.ch/imposta23), unitamente a molte altre informazioni utili al disbrigo
delle pratiche.

### Allegati

  * __Allegato 1 - Attività in pillole 2022
  * __Allegato 2 - Flyer Info mobilità

