COMUNICATI

AGENDA

COMUNICATI POLIZIA E MINISTERO

STREAMING

INFORMAZIONI

Dipartimento delle finanze e dell'economia  

__Comunicato stampa

Dipartimento delle finanze e dell'economia  

17 gennaio 2023

__

__Comunicato stampa

Dipartimento delle finanze e dell'economia  

17 gennaio 2023

# Novità legislative per l’anno fiscale 2023

La Divisione delle contribuzioni del Dipartimento delle finanze e
dell’economia (DFE) comunica che a partire dal 1. gennaio 2023 sono entrati in
vigore diversi adeguamenti normativi ai fini della determinazione delle
imposte a partire dall’anno fiscale 2023. Sono inoltre stati aggiornati i
relativi Decreti esecutivi e alcune Circolari.

  

I principali adeguamenti cantonali a normative federali sono riportati qui di
seguito.

**Adeguamenti della Legge tributaria (LT) in relazione alla modifica del
Codice delle obbligazioni (CO) del 19 giugno 2020**  
Dal 1. gennaio 2023 il capitale azionario non dovrà più essere
obbligatoriamente costituito in franchi svizzeri ma potrà essere determinato
in alcune valute estere riconosciute. Se il capitale azionario è espresso in
una di queste valute estere, la stessa dovrà essere impiegata anche per la
contabilità e la presentazione dei conti (art. 621 cpv. 2 CO). A livello
fiscale, questa modifica si ripercuote sui nuovi artt. 80 cpv. 1bis della
Legge sull’imposta federale diretta (LIFD), nonché 101 cpv. 1bis e 102 cpv.
1bis LT i quali precisano che l’utile netto imponibile deve comunque essere
convertito nella nostra moneta nazionale ai fini della riscossione
dell’imposta sull’utile e sul capitale in franchi svizzeri.

In secondo luogo, la modifica del CO ha introdotto un nuovo strumento
finanziario per le società denominato _Margine di variazione del capitale_
(art. 653s e segg. CO), il quale permette alle società di capitali di
autorizzare nei propri Statuti il Consiglio di amministrazione ad aumentare o
ridurre il capitale azionario o sociale fino al 50% per un periodo massimo di
cinque anni. Da un punto di vista fiscale, queste decisioni di aumento o
riduzione possono toccare il capitale azionario o sociale, ma anche le riserve
di apporti di capitale costituite tramite apporti, aggio e/o pagamenti
suppletivi, e ciò senza conseguenze sull’imposta sul reddito. Per limitare
possibili abusi, in particolare per evitare che le società quotate cessino di
versare dividendi imponibili sfruttando unicamente l’esenzione data dal
margine di variazione del capitale, gli artt. 20 cpv. 8 LIFD e 19 cpv. 8 LT
prevedono di compensare gli aumenti e le riduzioni di capitale per tutta la
durata del margine di variazione, basandosi su un valore netto. Solo la parte
di apporti che eccedono le riserve rimborsate può pertanto essere considerata
come riserva da apporti di capitale.

**Prestazioni transitorie ai sensi della Legge sui disoccupati anziani
(LPTD)**  
A inizio luglio 2021 sono state introdotte tramite la LPTD delle prestazioni
transitorie che garantiscono la copertura del fabbisogno vitale fino al
raggiungimento dell’età ordinaria di pensionamento alle persone che hanno
esaurito il diritto all’indennità di disoccupazione dopo il compimento del 60o
anno di età. Ritenuto che tali prestazioni transitorie sono erogate in
funzione dell’effettivo bisogno e rispecchiano in parte il modello delle
prestazioni complementari, si giustifica la loro esenzione dalle imposte, a
far tempo dal 1. luglio 2021.

**Adeguamenti della LT alla Legge federale sull’armonizzazione delle imposte
dirette (LAID) in relazione alla Legge sugli investimenti collettivi di
capitale (LICol) (fondo riservato a investitori qualificati L-QIF)**  
La modifica della LICol, la quale dovrebbe entrare in vigore nel corso del
2023, introduce una categoria di fondi riservata a investitori qualificati
(L-QIF) dispensata dall’obbligo di autorizzazione e di approvazione da parte
dell’Autorità di vigilanza. Si vuole in questo modo offrire agli investitori
qualificati un’alternativa svizzera a strumenti esteri analoghi. Tali fondi
non costituiscono una nuova forma giuridica indipendente di investimento
collettivo di capitale ma devono rivestire una delle forme giuridiche già
esistenti in Svizzera per gli investimenti collettivi di capitale. Da un punto
di vista fiscale, questa categoria di fondi determina in particolare un
adeguamento degli artt. 49 cpv. 2 LIFD e 59 cpv. 2 LT, laddove è precisato che
un L-QIF con possesso fondiario diretto è trattato fiscalmente alla stregua di
un fondo immobiliare con possesso fondiario diretto. Gli adeguamenti alle
predette disposizioni entreranno in vigore contestualmente all’entrata in
vigore degli adeguamenti alla Legge sugli investimenti collettivi di capitale.
E’ previsto altresì l’aggiornamento dell’Ordinanza sugli investimenti
collettivi di capitale (OICol), in particolare in relazione ai nuovi artt.
126a e segg. OICol.

**Autorizzazione generalizzata all’uso del numero di assicurato
dell’assicurazione per la vecchiaia e per i superstiti (LAVS)**  
A fronte della recente modifica della LAVS tutte le autorità federali,
cantonali e comunali sono autorizzate a partire dal 1. gennaio 2023 a
utilizzare sistematicamente il numero di assicurato dell’assicurazione per la
vecchiaia e i superstiti (NAVS) per adempiere ai propri compiti assegnati
dalla legge. La vecchia base legale inserita all’art. 185a cpv. 2 LT risulta
pertanto superflua e può essere abrogata.

I principali adeguamenti normativi di pertinenza cantonale sono riportati qui
di seguito.

**Abrogazione dell’istituto delle Attestazioni vincolanti connesse ai
trasferimenti di proprietà immobiliari**  
A far tempo dal 1. gennaio 2022 l’importanza dell’istituto delle Attestazioni
vincolanti si è notevolmente ridotto in quanto la maggioranza delle ipoteche
legali non iscritte a RF non sono più opponibili ai terzi acquirenti
proprietari del pegno, indipendentemente dalla data della loro costituzione
(v. artt. 836 Codice civile e 44 cpv. 3 titolo finale CC). Contestualmente
all’abolizione del predetto istituto e a maggior tutela del terzo acquirente,
si giustifica l’estensione dell’effetto liberatorio dato dal pagamento
integrale del deposito ai sensi dell’art. 253a cpv. 4 LT a tutte le ipoteche
legali ancora esistenti e non iscritte a RF, incluse quelle che non richiedono
ex lege tale iscrizione.

Per maggiori informazioni relative a questo tema, di particolare interesse per
i notai, vi invitiamo a voler visitare il sito internet della Divisione delle
contribuzioni (DdC), alla seguente pagina:
https://www4.ti.ch/dfe/dc/sportello/abolizione-delle-attestazioni-vincolanti

Nel medesimo contesto, sono state aggiornate anche la Circolare n. 8
sull’Ipoteca legale del fisco e la n. 26 sul Deposito. Tutte le circolari
della Divisione delle contribuzioni sono consultabili e stampabili sul nostro
sito internet: https://www4.ti.ch/dfe/dc/basi-legali/circolari/circolari-
attuale

**Introduzione della facoltà per l’autorità fiscale di chiedere la menzione
del differimento degli utili immobiliari (TUI) a RF  
** L’art. 125 LT disciplina i casi di differimento dell’imposta sugli utili
immobiliari, tra i quali sono inclusi i reinvestimenti in immobilizzi
necessari all’azienda (lett. f) e l’alienazione di una abitazione primaria a
condizione che il ricavo sia destinato entro un termine di due anni
all’acquisto o costruzione in Svizzera di un’abitazione sostitutiva adibita al
medesimo scopo (lett. g). Nel caso di alienazione di immobili oggetto
precedentemente di uno o più differimenti, il calcolo finale dell’imposta
sugli utili immobiliari tiene conto anche dell’utile conseguito con i
trasferimenti pregressi oggetto di tassazione differita. In presenza di casi
complessi e/o di numerosi passaggi di mano collegati a più differimenti, la
DdC ha ritenuto opportuno inserire all’art. 125 LT un secondo capoverso che
permetta all’autorità fiscale di chiedere la menzione a RF dei predetti
differimenti sul nuovo fondo. Tramite tale menzione, la DdC beneficia ora di
un ulteriore strumento di controllo per evitare in casi specifici il rischio
che utili di per sé imponibili, con il passare del tempo, risultino
difficilmente rintracciabili.

**Introduzione in caso di divorzio, separazione legale o di fatto, della
facoltà per l’Autorità fiscale di riscuotere degli acconti e di restituire
delle eccedenze di imposte non dovute in parti uguali**  
Considerato che la questione relativa alle modalità di ripartizione degli
acconti ancora dovuti o pagati, nonché delle eccedenze da restituire dopo la
decadenza della responsabilità solidale tra coniugi, è spesso fonte di attriti
tra contribuenti divorziati o separati, è stata introdotta una base legale che
permette all’autorità fiscale di procedere in determinati casi alla
ripartizione in parti uguali. In particolare, l’autorità fiscale può procedere
in questo senso in caso di mancate istruzioni congiunte, istruzioni tardive o
istruzioni discordanti da parte dei coniugi o partner registrati oppure in
caso di mancanza di altri elementi oggettivi e facilmente identificabili che
permettano all’Ufficio esazione e condoni di ripartire agevolmente gli acconti
o le eccedenze considerando equamente la capacità contributiva dei diretti
interessati, in particolare tramite la restituzione in proporzione ai redditi
(v. artt. 241 cpv. 2bis e 247a LT).

**Modifica dell’art. 45 cpv. 2 LT relativo al metodo di calcolo per la
valutazione dei titoli non quotati**  
Il predetto articolo di legge è stato aggiornato conformandolo al metodo
pratico già previsto dalla Circolare n. 28 del 28 agosto 2008 della Conferenza
svizzera delle imposte per la valutazione delle società non quotate. Il nuovo
testo di legge fa ora unicamente riferimento al valore intrinseco dei titoli,
da intendersi come valore venale determinato prendendo in considerazione sia
il valore di reddito sia il valore di sostanza dei titoli. Seguendo i disposti
della Circolare, esso permette inoltre di derogare al predetto metodo e di
basarsi in determinate circostanze solo sul valore di sostanza, ad esempio nel
periodo di avviamento di una nuova società (start-up).

**Iniziativa parlamentare elaborata del 17 ottobre 2022 relativa all’aumento
delle deduzioni dei premi di cassa malati per figli e altre persone bisognose
a carico**  
Nella seduta di Gran Consiglio del 14 dicembre 2022 è stata approvata
l’iniziativa elaborata che prevede l’introduzione di una deduzione
supplementare dei premi di cassa malati pari a franchi 1'200 per ogni figlio o
persona bisognosa a carico. In particolare, il Parlamento ha introdotto un
nuovo art. 32 cpv. 1bis LT, il quale prevede che le deduzioni cui all’art. 32
cpv. 1 lett. g) LT siano aumentate di 1’200 franchi per ogni figlio o persona
bisognosa per cui il contribuente può far valere la deduzione prevista
dall’articolo 34 cpv. 1 lett. a) o b) LT. Riservato l’esito del referendum, il
nuovo capoverso dell’art. 32 LT entrerà in vigore con effetto retroattivo al
1. gennaio 2023.

**Decreto esecutivo concernente la riscossione e i tassi d’interesse delle
imposte cantonali  
** Nel predetto decreto, valido per il 2023, i tassi di interesse rimunerativi
sul rimborso delle somme riscosse in eccedenza e sul rimborso delle eccedenze
di deposito sono rimasti invariati allo 0,10%, così come il tasso di interesse
di ritardo fisso al 2,50%.

