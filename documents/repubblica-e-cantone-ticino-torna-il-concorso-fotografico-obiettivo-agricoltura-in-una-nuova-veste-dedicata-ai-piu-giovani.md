COMUNICATI

AGENDA

COMUNICATI POLIZIA E MINISTERO

STREAMING

INFORMAZIONI

Dipartimento delle finanze e dell'economia  

__Comunicato stampa

Dipartimento delle finanze e dell'economia  

05 giugno 2023

__

__Comunicato stampa

Dipartimento delle finanze e dell'economia  

05 giugno 2023

# Torna il concorso fotografico “Obiettivo Agricoltura” in una nuova veste
dedicata ai più giovani

Il concorso fotografico “Obiettivo Agricoltura”, promosso dalla Sezione
dell’agricoltura del Dipartimento delle finanze e dell’economia (DFE), in
collaborazione con l’Unione Contadini Ticinesi (UCT), si presenta in una nuova
veste dedicata agli allievi e alle allieve delle Scuole medie del Cantone
Ticino.

  

Dopo quattro anni di successo, torna il **concorso fotografico “Obiettivo
Agricoltura”** promosso dalla Sezione dell’agricoltura del Dipartimento delle
finanze e dell’economia (DFE), in collaborazione con l’Unione Contadini
Ticinesi (UCT), e si presenta quest’anno in un’edizione “junior” dedicata e
riservata ai ragazzi e alle ragazze delle Scuole medie del Cantone Ticino.

L’obiettivo è quello di avvicinare i giovani al mondo dell’agricoltura,
invitandoli a promuoverlo attivamente attraverso immagini originali e
rappresentative del settore.

Le immagini, a colori oppure in bianco-nero, sono da inviare entro il **31
agosto 2023** all’indirizzo di posta elettronica agricoltore(at)agriticino.ch,
con le generalità, l’indirizzo e un numero di telefono. Le fotografie possono
anche essere condivise sulla pagina Facebook dell’Unione Contadini Ticinesi
(UCT) e su Instagram, utilizzando l’hashtag #obiettivoagricolturaticino.

Ciascun partecipante può presentare al massimo una fotografia per categoria.
Le categorie sono **Agricoltori, Animali (sull’alpe o al pascolo), Paesaggi e
Macchinari/utensili agricoli**.

Le immagini, sia che vengano trasmesse per email, sia che vengano condivise su
Facebook o Instagram, devono essere comprensive di titolo, categoria, data e
luogo in cui sono state scattate.

Un’apposita giuria, costituita da rappresentanti della Divisione dell’economia
e dell’Unione Contadini Ticinesi, si occuperà di selezionare i vincitori. I
primi classificati riceveranno un abbonamento annuale al settimanale del
settore primario cantonale “Agricoltore Ticinese” e per la loro classe verrà
organizzata una giornata didattica in fattoria. I secondi classificati
vinceranno un buono per due persone per un brunch in fattoria e un gioco del
memory con le immagini vincitrici degli anni scorsi. Mentre i terzi
classificati avranno la possibilità di visitare l’Azienda agraria cantonale di
Mezzana accompagnati dalle loro famiglie.

Il concorso Obiettivo agricoltura Junior è in linea con il progetto promosso
dall’Unione Contadini Ticinesi e sostenuto dalla Divisione dell’economia,
volto a promuovere un’agricoltura sostenibile e a diffondere le buone pratiche
di responsabilità sociale delle imprese agricole ticinesi e che include le
iniziative Scuola in fattoria, Agriturismo, Agriesperienze, Porte aperte in
fattoria, Visita delle stalle e Agriviva.

Il regolamento del concorso fotografico è consultabile alla pagina
www.ti.ch/obiettivo-agricoltura.

_Foto “Annika e Milo”, di Luca Meyer, vincitore nella categoria Agricoltori
nel 2022._

Immagine

__Scarica

