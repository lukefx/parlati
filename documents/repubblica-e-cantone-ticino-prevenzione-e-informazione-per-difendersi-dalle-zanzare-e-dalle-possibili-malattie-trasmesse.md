COMUNICATI

AGENDA

COMUNICATI POLIZIA E MINISTERO

STREAMING

INFORMAZIONI

Dipartimento della sanità e della socialità  

__Comunicato stampa

Dipartimento della sanità e della socialità  

26 maggio 2023

__

__Comunicato stampa

Dipartimento della sanità e della socialità  

26 maggio 2023

# Prevenzione e informazione per difendersi dalle zanzare e dalle possibili
malattie trasmesse

Con l’arrivo della bella stagione ricompare, puntuale, anche la zanzara. Non
solo la tigre, ma anche altre specie. Complice il cambiamento climatico, il
Ticino sembra essere divenuto la porta d’entrata per la Svizzera di vettori e
virus provenienti da sud: negli anni abbiamo visto insediarsi la zanzara
tigre, temuto la chikungunya (CHK), la zika, la dengue e sfiorato la febbre
del Nilo occidentale (WN). Cosa ci prospetta il futuro? Quali sono i rischi
concreti per il Ticino? Di questo e di altri approfondimenti sul tema si
parlerà il prossimo 31 maggio, in un pomeriggio di formazione destinato a
medici, farmacisti e veterinari nell’Aula Magna della Scuola cantonale di
commercio di Bellinzona.

  

Altrove, nel mondo, la chikungunya, la zika, la dengue e la febbre del Nilo
occidentale sono endemiche e le zanzare sono temute per la loro capacità di
trasmettere questi virus patogeni (arbovirus). Alle nostre latitudini sono
ancora solo considerate malattie di importazione (ad esempio rientrando da un
viaggio).

Non dobbiamo però dimenticare che in Ticino sono già presenti zanzare in grado
di trasmettere queste stesse malattie all’uomo e agli animali (WN negli
equini). In Europa, la prima trasmissione autoctona del virus CHK fu segnalata
in Emilia-Romagna nel 2007, dove diede origine a un’estesa epidemia. È dunque
fondamentale introdurre misure per ridurre i rischi e limitare la
proliferazione di questi vettori su tutto il territorio cantonale, come ad
esempio promosso dalla Strategia di contenimento della zanzara tigre -
coordinata dal dispositivo cantonale di Sorveglianza e controllo della zanzara
tigre della Scuola universitaria professionale della Svizzera italiana (SUPSI)
- dove Comuni e cittadini sono sensibilizzati e chiamati a collaborare nella
lotta contro la zanzara tigre.

Sempre tramite la SUSPI, oltre al più noto lavoro di gestione e di
monitoraggio della popolazione, su tutto il territorio cantonale viene
attivamente indagata la presenza di virus patogeni esotici. Lo scorso anno, la
rete di sorveglianza aveva rilevato la presenza del virus del Nilo
occidentale. Inoltre, sono predisposti piani di intervento per evitare
l’insediamento di trasmissione autoctona. Lo scopo è impedire che in futuro
possa stabilirsi un ciclo di trasmissione locale, grazie alle zanzare
divenute, nel frattempo, autoctone.

Questi temi saranno al centro del pomeriggio di formazione mercoledì 31
maggio. Nel flyer allegato è disponibile il programma dettagliato dell'evento.

**_Informazioni per i media_**

_I relatori sono a disposizione per interviste a margine dell'evento. I
rappresentanti dei mezzi di informazione interessati a seguire l'evento sono
gentilmente invitati ad annunciarsi entro martedì 30 maggio, alle ore 12.00
all'indirizzo dss-umc@ti.ch, così da concordare le modalità._

### Allegati

  * __Flyer evento

