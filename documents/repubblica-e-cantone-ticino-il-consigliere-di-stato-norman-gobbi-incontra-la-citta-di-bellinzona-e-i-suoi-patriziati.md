COMUNICATI

AGENDA

COMUNICATI POLIZIA E MINISTERO

STREAMING

INFORMAZIONI

Dipartimento delle istituzioni  

__Comunicato stampa

Dipartimento delle istituzioni  

16 marzo 2023

__

__Comunicato stampa

Dipartimento delle istituzioni  

16 marzo 2023

# Il Consigliere di Stato Norman Gobbi incontra la città di Bellinzona e i
suoi Patriziati

Negli scorsi giorni il Direttore del Dipartimento delle istituzioni ha
incontrato il Municipio di Bellinzona e in seguito i 14 Patriziati della
Città. Un momento di dialogo e ascolto privilegiato, durante il quale è stato
approfondito il rapporto e la collaborazione tra il Cantone, il Comune e i
Patriziati.

  

Il Consigliere di Stato Norman Gobbi, accompagnato dal Capo della Sezione
degli enti locali Marzio Della Santa, dal responsabile del settore dei
Patriziati Fausto Fornera e dall’ispettore comunale Alan Lancetti Alberto
Gamboni ha incontrato il Municipio di Bellinzona e i 14 Patriziati della
Città.

Come avviene tradizionalmente negli incontri istituzionali con i Comuni,
durante la prima parte della riunione, insieme all’Esecutivo, sono stati
approfonditi alcuni aspetti dei rapporti tra Cantone e Comuni. In particolare,
l’accento è stato messo sull’importanza di potenziare la formazione rivolta
agli enti locali. Una richiesta puntuale del Municipio nell’ottica di
estendere l’offerta formativa su temi specifici quali ad esempio l’edilizia,
l’ambiente e la gestione del personale. La Sezione degli Enti locali è
cosciente di queste nuove esigenze: infatti, è in elaborazione un nuovo
concetto formativo e un aggiornamento minore degli specifici regolamenti. Il
tutto nell’attesa di un riesame completo nell’ambito del progetto di revisione
della Legge organica comunale. Questi sono importanti tasselli di un nuovo
modo di lavorare che tiene conto delle mutate esigenze dei Comuni e dei propri
cittadini e che, mettendo il politico di milizia al centro, vuole fornirgli le
competenze necessarie per assumere pienamente il proprio ruolo e affrontare
consapevolmente i temi di interesse comunale.

Nel corso della seconda parte del pomeriggio si è invece tenuto un incontro
plenario al quale hanno preso parte, oltre al Municipio cittadino anche i
Patriziati di Bellinzona, Camorino, Carasso, Claro, Daro, Gnosca, Gorduno,
Gudo, Monte Carasso, Pianezzo, Preonzo, Ravecchia, S. Antonio e Sementina. Per
la prima volta è stato possibile discutere in modo puntuale sui rapporti tra
Cantone, Comuni e Patriziati. In particolare è emersa l’esigenza di
collaborare in modo strutturato e non solo su progetti e situazioni puntuali.
Inoltre, è stata espressa la volontà dei Patriziati di creare una rete di
contatto, organizzando a tale scopo incontri regolari.

Il Direttore del DI Norman Gobbi ha salutato positivamente gli spunti emersi
durante l’incontro ricordando che “ _si tratta degli indirizzi che abbiamo
inserito a suo tempo nello studio strategico elaborato dalla Sezione degli
enti locali in stretta collaborazione con i patriziati. Sono raccomandazioni
utili non solo all’importante lavoro che i patriziati svolgono per la società,
ma anche per garantire un’evoluzione sana e che tenga presente le esigenze dei
cittadini. Ognuno secondo il proprio ruolo e le proprie competenze, siamo
tutti chiamati a servire la nostra cittadinanza”_.

_Le immagini allegate sono utilizzabili liberamente._

Immagine 1

__Scarica

Immagine 2

__Scarica

