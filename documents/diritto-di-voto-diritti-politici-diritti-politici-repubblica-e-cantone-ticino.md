#  Informazioni

Di seguito vengono spiegate alcune terminologie e procedure che valgono sia
per le votazioni che le elezioni.

  * Diritto di voto
  * Materiale di voto
  * Tipologia di voto nelle elezioni e votazioni
  * Ticinesi all'estero
  * Voto per corrispondenza e voto anticipato per le elezioni patriziali

#  Diritto di voto

### Catalogo elettorale

Il catalogo elettorale è il documento ufficiale, aggiornato costantemente, in
cui figurano tutti i cittadini di un Comune aventi diritto di voto in materia
federale, cantonale e comunale e quelli che acquistano tale diritto nel corso
dell'anno.  
L'avente diritto di voto è iscritto nel catalogo elettorale nel Comune di
domicilio.

Nessun cittadino può essere radiato dal catalogo elettorale di un Comune se
non risulta prima iscritto in quello di un altro. Dell'iscrizione e della
radiazione viene data comunicazione scritta al cittadino interessato.

Il catalogo elettorale aggiornato al 31 dicembre è pubblicato annualmente
durante tutto il mese di gennaio, negli orari di apertura, della Cancelleria
comunale. Il Municipio pubblica ogni variazione all'albo comunale. Il catalogo
elettorale deve essere costantemente aggiornato fino al quinto giorno prima di
ogni elezione o votazione.

Gli aventi diritto di voto nel Comune hanno diritto di consultare il catalogo
elettorale.

### Diritto di voto

 **in materia comunale:**

  * ogni cittadino svizzero di diciotto anni compiuti, domiciliato da tre mesi in un Comune del Cantone;
  * ogni cittadino ticinese all'estero di diciotto anni compiuti il cui Comune di voto ai sensi della legislazione federale è nel Cantone.

 **in materia cantonale:**

  * ogni cittadino svizzero di diciotto anni compiuti domiciliato da cinque giorni in un Comune del Cantone;
  * ogni cittadino ticinese all'estero di diciotto anni compiuti il cui Comune di voto ai sensi della legislazione federale è nel Cantone.

 **in materia federale:**

  * ogni cittadino svizzero di diciotto anni compiuti con domicilio politico in un Comune del Cantone, che sia in possesso dei diritti politici e non li eserciti in nessun altro Cantone;
  * ogni cittadino svizzero all'estero di diciotto anni compiuti il cui Comune di voto ai sensi della legislazione federale è nel Cantone.

### Dove si può esercitare il diritto di voto?

Gli aventi diritto di voto sono iscritti nel catalogo elettorale del Comune di
domicilio.

Il cittadino svizzero all'estero è iscritto nel Comune di voto determinato
secondo la legislazione federale.

### Identificazione dell'elettore

L'avente diritto di voto, presentandosi all'ufficio elettorale, dichiara e, se
necessario, documenta la propria identità e consegna la carta di
legittimazione.

### Chi non può votare?

Sono escluse dall'esercizio dei diritti politici le persone che a causa di
durevole incapacità di discernimento sono sottoposte a curatela generale o
sono rappresentate da una persona che hanno designato con mandato
precauzionale.

__Prossimo  
Materiale di voto

