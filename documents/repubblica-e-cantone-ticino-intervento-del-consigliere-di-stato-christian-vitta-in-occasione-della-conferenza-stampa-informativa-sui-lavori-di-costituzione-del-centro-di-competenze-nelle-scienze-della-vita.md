COMUNICATI

AGENDA

COMUNICATI POLIZIA E MINISTERO

STREAMING

INFORMAZIONI

Dipartimento delle finanze e dell'economia  

__Discorso

Dipartimento delle finanze e dell'economia  

24 febbraio 2023

__

__Discorso

Dipartimento delle finanze e dell'economia  

24 febbraio 2023

# Intervento del Consigliere di Stato Christian Vitta in occasione della
conferenza stampa informativa sui lavori di costituzione del Centro di
competenze nelle scienze della vita

  

Gentili signore ed egregi signori,

apro con grande piacere il momento informativo odierno dedicato ai lavori di
costituzione del Centro di competenze nelle scienze della vita a Bellinzona
che si affiancherà a quello sui droni presente a Lodrino e a quello del
lifestyle tech presente a Lugano.

Sono particolarmente felice di essere qui, nella casa che riunisce sotto lo
stesso tetto IRB e IOR, fiori all’occhiello per la Città di Bellinzona e il
nostro Cantone. Ci troviamo quindi in un luogo significativo e simbolo per
eccellenza di quello che stiamo costruendo a Bellinzona e in Ticino
nell’ambito delle scienze della vita: un settore chiave per la nostra economia
e uno tra i più promettenti.

Come quando un artista realizza un mosaico – e permettetemi qui di prendere in
prestito l’immagine della scultura che potete ammirare proprio in questo atrio
e che rappresenta un insieme di tasselli – in Ticino stiamo unendo molteplici
tasselli per creare un ecosistema ideale alla nascita e allo sviluppo di
attività scientifiche ed economiche innovative.

Se guardiamo questi tasselli ad uno ad uno, troveremo quello che rappresenta
gli istituti di ricerca d’eccellenza presenti sul nostro territorio, ma anche
quello che rappresenta le numerose aziende all’avanguardia che operano con
successo in Ticino e sui mercati internazionali. Questi due tasselli
raffigurano, in sintesi, le competenze presenti nel mondo accademico e quelle
presenti nel mondo economico.

Un terzo tassello è sicuramente la strategia di sviluppo economico del Cantone
– con un ruolo centrale della Fondazione Agire - che sostiene l’innovazione e
il rafforzamento della messa in rete delle competenze a cui mi riferivo prima.
In questo contesto rientrano anche gli importanti progetti che stiamo
realizzando per rendere il Ticino sempre più interconnesso: a Nord delle Alpi
grazie alla collaborazione con la Greater Zurich Area e con la rete
Switzerland Innovation, ma anche verso Sud, con l’area economica di Milano e
in particolare con il MIND, il distretto dell'innovazione situato nell'area di
Expo Milano 2015.

Un ulteriore importante tassello è il ruolo della Città di Bellinzona che
negli anni sta consolidando la propria posizione come vero e proprio polo
d’eccellenza nell’ambito delle scienze della vita. In questo contesto rientra
anche l’importante sostegno, sia come Cantone, sia come Città, nello sviluppo
di strutture in grado di ospitare chi fa innovazione e ricerca. Vorrei qui
fare riferimento, ad esempio, ai lavori che stiamo portando avanti in maniera
sinergica per lo sviluppo del comparto che vedrà la luce sul sedime delle
Officine e che accoglierà anche la sede dello Switzerland Innovation Park
Ticino.

Ma veniamo al tassello che rappresenta il punto focale della conferenza stampa
odierna: il Centro di competenze nelle scienze della vita. Centro di
competenze che, come dicevo in entrata del mio intervento, si affianca a
quello sui droni presente a Lodrino e a quello del lifestyle tech presente a
Lugano.

I lavori per la costituzione del Centro di competenze nelle scienze della vita
si stanno ultimando e come Cantone siamo pronti a continuare a sostenere il
suo sviluppo con dei passi molto concreti: il prossimo passo sarà quello di
sostenere con l’attuale credito quadro di politica economica regionale l’avvio
del Centro di competenze e gli investimenti nelle strutture tecniche
necessarie per ospitarlo.

Stiamo inoltre lavorando a una modifica della Legge per l’innovazione
economica per garantire il finanziamento a medio-lungo termine dello
Switzerland Innovation Park Ticino e dei suoi centri di competenze. Entro la
fine di questo semestre presenteremo al Parlamento le modifiche e la richiesta
del relativo credito quadro.

Mi avvio verso la conclusione e vorrei riprendere l’immagine iniziale: con un
importante gioco di squadra possiamo unire i tasselli che ho elencato nel
corso del mio intervento e dare vita a un mosaico vivace e dinamico. Un
mosaico che contribuisce a fornire un importante e ulteriore contributo al
settore delle scienze della vita, rendendo così la Città di Bellinzona e il
Ticino un vero e proprio polo di riferimento in questo ambito e contribuendo,
di riflesso, all’attrattiva del nostro Cantone anche per le generazioni
future.

### Comunicati

  * Informazioni sui lavori di costituzione del Centro di competenze nelle scienze della vita a Bellinzona 

Dipartimento delle finanze e dell'economia

21 febbraio 2023

