COMUNICATI

AGENDA

COMUNICATI POLIZIA E MINISTERO

STREAMING

INFORMAZIONI

Dipartimento della sanità e della socialità  

__Comunicato stampa

Dipartimento della sanità e della socialità  

31 maggio 2023

__

__Comunicato stampa

Dipartimento della sanità e della socialità  

31 maggio 2023

# Giornata mondiale senza tabacco 2023: anche svapare comporta rischi per la
salute

A partire da domani, giovedì 1° giugno 2023, su tutto il territorio cantonale
scatta il divieto di vendita di sigarette elettroniche (e-cig) e prodotti
simili - con o senza nicotina - ai minori di 18 anni. Inoltre, lo svapo, al
pari del fumo, sarà vietato negli spazi chiusi accessibili al pubblico.
L’entrata in vigore delle nuove disposizioni segue l’odierna Giornata mondiale
senza tabacco - indetta dall’Organizzazione mondiale della sanità - che ha
l’obiettivo di evidenziare gli effetti nocivi delle sigarette e di altri
prodotti del tabacco sulla salute generale delle persone e delle comunità.

  

Con la modifica della Legge sulla promozione della salute e il coordinamento
sanitario (Legge sanitaria, LSan) e lo slogan “Fumare fa male, svapare fa
uguale”, il Dipartimento della sanità e della socialità (DSS) scende in campo
per sensibilizzare e attirare l’attenzione sul tema dei nuovi prodotti del
tabacco, in particolare a tutela dei minori.

Dopo anni di attività di prevenzione che hanno permesso di denormalizzare il
tabagismo, l’arrivo sul mercato di nuovi dispositivi, quali le e-cig e i
prodotti a tabacco riscaldato, ha creato nuovi consumi, nuove abitudini e
nuove credenze. Oggigiorno, sia le e-cig sia i prodotti a tabacco riscaldato
sono percepiti come prodotti che creano meno dipendenza delle sigarette
tradizionali, meno pericolosi per la salute e più accettabili da usare nei
luoghi dove vige il divieto per le sigarette tradizionali. Inoltre, spesso
sono visti come uno strumento utile per smettere di fumare. Tuttavia, mancano
studi scientifici indipendenti che ne determinino la sicurezza e l’impatto
sulla salute a medio lungo termine poiché sul mercato soltanto da pochi anni.
Sappiamo però che l’arrivo di questi prodotti non si è tradotto in una
diminuzione del numero dei fumatori.

Anche l’uso di imballaggi colorati, aromi dolci e fruttati tipici di certi
dispositivi elettronici monouso contribuisce in modo significativo alla
percezione di un prodotto innocuo, in particolare tra i giovani. Eppure,
svapare induce dipendenza come fumare: la maggior parte delle e-cig contengono
nicotina, talvolta in elevata quantità. Inoltre, nelle e-cig usa e getta più
diffuse, come le Puff Bar, la nicotina è presente sotto forma di sali di
nicotina - meno irritanti ma più facilmente assorbibili - in grado di creare
una rapidissima assuefazione. Senza dimenticare che i componenti dei liquidi
contengono aromi testati per uso alimentare, glicerina vegetale e glicole
propilenico (usato anche nei moderni liquidi anti-gelo), di cui non si conosce
ancora in maniera approfondita l’effetto sul tratto respiratorio e
sull’organismo più in generale. E ciò vale anche per i dispositivi dichiarati
come “senza nicotina”.

In tema di fumo passivo, sebbene le emissioni rilasciate dalle sigarette
elettroniche e dai prodotti a tabacco riscaldato contengono sostanze nocive e
particolato in quantità inferiore alle sigarette tradizionali, gli studi
indicano che questi aerosol hanno un impatto sulla qualità dell'aria e
dell’ambiente, soprattutto negli ambienti chiusi dove si possono rilevare
concentrazioni più elevate di queste sostanze. Quello che sappiamo con
certezza è che le particelle riscontrate nell'aerosol hanno dimensioni tali da
raggiungere gli alveoli polmonari: è dunque meglio evitare di esporre gli
altri, in particolare i bambini, alle esalazioni delle sigarette elettroniche.

Da anni il Cantone Ticino sostiene attività di sensibilizzazione e di
prevenzione del tabagismo nell’ambito di uno specifico programma d’azione
cantonale in collaborazione con vari partner. Nello specifico, ricordiamo che
oggi la Lega polmonare ticinese e Radix Svizzera italiana saranno presenti in
sei istituti del Cantone con degli stand informativi negli ambulatori di
tabaccologia di Lugano, Locarno, Bellinzona e Mendrisio. Per gli interessati,
sarà possibile effettuare una valutazione clinica e intraprendere una
consulenza breve per la disassuefazione da fumo con tabaccologi esperti.

Per maggiori informazioni o per richiedere materiale informativo in merito
alla campagna “Fumare fa male, svapare fa uguale”: www.ti.ch/fumaresvapare

### Comunicati

  * Dal 1° giugno vietata la vendita di sigarette elettroniche ai minorenni

Consiglio di Stato

28 aprile 2023

  * Più protezione dalle sigarette elettroniche

Consiglio di Stato

27 maggio 2022

