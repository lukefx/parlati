Famiglia e figli __Supporto, aiuto e protezione  
Giovani __Supporto, aiuto e protezione  
Aiuto e protezione __Protezione di famiglie, minori e adulti | Aiuto alle
vittime  

#  Aiuto alle vittime di reati

In tutti i Cantoni è presente un servizio preposto all'aiuto alle vittime al
quale ci si può rivolgere liberamente, indipendentemente dal proprio
domicilio. In Ticino il Servizio per l'aiuto alle vittime di reati (Servizio
LAV) è distribuito su tre sedi regionali: Bellinzona e Valli, Locarno e Valli,
Lugano e Mendrisio.

  * Vittima ai sensi della LAV
  * Servizio per l'aiuto alle vittime di reati (Servizio LAV)
  * Vittima: cosa fare?
  * Violenza domestica
  * Vittime di misure coercitive a scopo assistenziale e di collocamenti extrafamiliari prima del 1981
  * Matrimonio forzato

##  Vittime di misure coercitive a scopo assistenziale e di collocamenti
extrafamiliari prima del 1981

Dai primi decenni del XX secolo fino al 1981 sono migliaia le persone la cui
libertà è stata violata da misure coercitive a scopo assistenziale o da
collocamenti extrafamiliari: separazioni dalle proprie famiglie, internamenti
amministrativi, collocamenti in istituti chiusi, violazioni dei propri
diritti.

Il processo di rielaborazione di questo fosco capitolo della storia sociale
svizzera ha avuto inizio nel 2013 con il riconoscimento ufficiale
dell’accaduto da parte del Consiglio federale e le scuse di Simonetta
Sommaruga a nome di tutto il Governo.

Il 30 settembre 2016 le Camere federali hanno approvato la Legge federale
sulle misure coercitive a scopo assistenziale e i collocamenti extrafamiliari
prima del 1981 (LMCCE). La norma riconosce l’ingiustizia inflitta alle vittime
e stabilisce una base legale per i servizi cantonali chiamati a sostenerle,
oltre a prevedere il versamento di un contributo di solidarietà.

### Chi è considerato vittima di misure coercitive a scopo assistenziale?

La Legge definisce le vittime come "persone oggetto di misure, la cui
integrità fisica, psichica o sessuale o il cui sviluppo intellettivo siano
stati lesi in modo diretto e grave in particolare a causa di:

  * violenza fisica o psichica;
  * abuso sessuale;
  * sottrazione del figlio e adozione alle quali si è acconsentito sotto costrizione;
  * somministrazione o sperimentazione di farmaci effettuate sotto costrizione o a loro insaputa;
  * sterilizzazione o aborto effettuati sotto costrizione o a loro insaputa;
  * sfruttamento economico a seguito di un carico di lavoro eccessivo o dell’assenza di una retribuzione adeguata;
  * impedimento deliberato dello sviluppo e della realizzazione personali;
  * stigmatizzazione sociale.

### Chi ha diritto al contributo di solidarietà?

Tutte le vittime di misure coercitive a scopo assistenziale e di collocamenti
extrafamiliari prima del 1981 la cui incolumità fisica, psichica o sessuale o
il cui sviluppo mentale sono stati gravemente pregiudicati come conseguenza
diretta di queste misure.

### Come è possibile ottenere il contributo di solidarietà e a quanto ammonta?

Le richieste possono essere presentate senza limiti di tempo all’Ufficio
federale di giustizia (UFG) attraverso l’apposito modulo di richiesta. Le
domande verranno scrupolosamente esaminate con il sostegno di una commissione
consultiva, di cui fanno parte anche alcune vittime.

L’importo è di 25'000 fr. per persona e viene versato alle vittime la cui
domanda è stata accolta.

### Il diritto al contributo di solidarietà è trasmissibile per successione?

La Legge stabilisce che il diritto al contributo di solidarietà è personale e
non trasmissibile per successione o cedibile. Tuttavia, se una vittima muore
dopo aver presentato la domanda, il contributo confluisce nella massa
ereditaria.

### Quale aiuto offre il Canton Ticino?

Il Servizio per l’aiuto alle vittime di reati (LAV) dell’Ufficio dell’aiuto e
della protezione (UAP) offre un sostegno diretto alle persone che hanno subito
misure coercitive e ai loro congiunti, in particolare:

  * assiste nella compilazione dei moduli necessari per la richiesta del contributo di solidarietà;
  * ascolta chi desidera raccontare la propria esperienza e risponde a domande sui passi da intraprendere;
  * crea un contatto, in caso di necessità, con specialisti in grado di fornire aiuto per affrontare quanto accaduto.

L’Archivio di Stato del Canton Ticino offre un sostegno per la ricostruzione
dei percorsi biografici e familiari e la ricerca della documentazione
personale.

Qualsiasi tipo di richiesta viene trattata con la massima riservatezza e nel
pieno rispetto delle specifiche norme contenute nella Legge federale sulle
misure coercitive a scopo assistenziale e i collocamenti extrafamiliari prima
del 1981 e nella Legge cantonale sulla protezione dei dati personali.

### Basi legali

  * 211.223.13 Legge federale sulle misure coercitive a scopo assistenziale e i collocamenti extrafamiliari prima del 1981 del 30 settembre 2016
  * 211.223.131 Ordinanza relativa alla legge federale sulle misure coercitive a scopo assistenziale e i collocamenti extrafamiliari prima del 1981 del 15 febbraio 2017

__Precedente  
Violenza domestica

 __Prossimo  
Matrimonio forzato

### Formulari

  * Modulo di domanda del contributo di solidarietà
  * Guida esplicativa al modulo di domanda del contributo di solidarietà

### Link e approfondimenti

  * Delegato federale per le vittime di misure coercitive a scopo assistenziale
  * Ufficio federale di giustizia (UFG)
  * Panoramica sulle misure coercitive
  * Foglio informativo sulla richiesta di un contributo di solidarietà
  * Ricerca preliminare sulle misure coercitive a scopo assistenziale e sul collocamento extrafamiliare nel Cantone Ticino (1900-1981), Vanessa Bignasca (2015)
  * Rapporto finale, L’arbitrarietà istituzionalizzata – Commissione peritale indipendente internamenti amministrativi (fr/de)

### A chi rivolgersi

**Negli orari di ufficio  
(08.45-11.45/14.00-16.00):**

Servizio per l’aiuto alle vittime di reati  
Via Ghiringhelli 19  
6500 Bellinzona  
0800 866 866

Servizio per l’aiuto alle vittime di reati  
Via Luini 12  
6600 Locarno  
0800 866 866

Servizio per l’aiuto alle vittime di reati  
Via San Salvatore 3  
6900 Paradiso  
0800 866 866

 **Delegato per l'aiuto alle vittime di reati**  
Via Ghiringhelli 19  
6501 Bellinzona

tel. +41 91 814 75 02  
fax +41 91 814 47 52  
dss-lav@ti.ch  

