  * Domande frequenti (FAQ)

#  Domande frequenti (FAQ)

apri tutto / chiudi tutto

####

Chi può richiedere un aiuto allo studio?

 __

Gli aiuti possono essere concessi ai richiedenti che, nel corso dell'anno
civile d'inizio della formazione per la quale essi sono richiesti, non hanno
ancora compiuto o non compiano il cinquantacinquesimo anno d'età.

Gli aiuti allo studio sono concessi, a condizione che il domicilio
determinante si trovi nel Canton Ticino, ai cittadini svizzeri e di Stati
membri dell'Unione europea o dell'Associazione europea di libero scambio
domiciliati in Svizzera, cittadini stranieri con permesso di domicilio o con
permesso di dimora annuale se soggiornano in Svizzera da almeno cinque anni,
rifugiati o apolidi residenti in Ticino e ivi riconosciuti e ai cittadini
attinenti del Cantone Ticino che risiedono con la loro famiglia all'estero per
studi in Svizzera.

E' necessario possedere un titolo di studio idoneo per essere ammesso alla
formazione (o ad una formazione analoga) in Svizzera e che la scuola
frequentata rilasci un certificato di studio riconosciuto dalla competente
autorità.

####

Quando sono considerato/a indipendente dai miei genitori?

 __

L’indipendenza economica è riconosciuta al richiedente che cumulativamente:

  * ha concluso una prima formazione postobbligatoria conseguendo un diploma riconosciuto dalla Confederazione o dai Cantoni che abilita all'esercizio di una professione;
  * ha lavorato nel Canton Ticino per almeno due anni prima dell'inizio della nuova formazione conseguendo un salario netto mensile di almeno fr. 2'500;
  * ha compiuto o compia nell'anno scolastico inerente la richiesta di borsa di studio 25 anni d'età.

Pur riconoscendo l'indipendenza, la situazione economica dei genitori viene
parzialmente presa in considerazione.

####

Mio figlio vuole frequentare una scuola privata, posso essere aiutato?

 __

Se la scuola postobbligatoria rilascia un diploma riconosciuto dalla
competente autorità (Confederazione, Cantoni oppure organi preposti), in linea
di principio c'è la possibilità di riconoscere un aiuto allo studio. Il
diploma deve essere rilasciato direttamente dall'istituto privato.

Per la frequenza delle scuole private dell'obbligo è possibile solo l'aiuto
sociale speciale.

####

Vengono sussidiati gli studi all'estero?

 __

Di regola all'estero vengono sostenuti unicamente gli studi universitari ed i
soggiorni linguistici.

####

Cosa devo fare per richiedere un aiuto allo studio?

 __

Compilare accuratamente il formulario che si trova nella sezione "Sportello",
stamparlo, firmarlo e inviarlo all'Ufficio degli aiuti allo studio, Piazza
Governo 7, 6501 Bellinzona.

Il formulario si può richiedere anche direttamente all'Ufficio presentandosi
allo sportello oppure telefonicamente al numero 091 / 814.34.32, oppure lo si
può richiedere alle segreterie delle scuole ticinesi.

 **È necessario allegare la documentazione fiscale richiesta.**

####

Quali sono i termini d'inoltro della richiesta?

 __

La richiesta deve essere presentata entro il mese d'inizio della formazione
per la quale si richiede la borsa di studio; le richieste tardive verrano
considerate pro rata temporis a partire dal primo giorno del mese d'inoltro
della domanda. Per le formazioni nel Cantone che iniziano nel mese di agosto,
il termine è prorogato sino al 30 settembre.

####

Quando riceverò una risposta?

 __

Le richieste di aiuto allo studio vengono esaminate seguendo l'ordine
d'entrata; priorità viene data a chi ha ottenuto una borsa di studio di almeno
10'000.00 franchi l'anno precedente e chi segue una formazione di grado
terziario per la prima volta.

L'Ufficio degli aiuti allo studio riceve il formulario e trasmette al
richiedente una conferma di ricezione.

####

Quando riceverò i soldi?

 __

Quando la persona in formazione trasmette i documenti richiesti e indicati
nella decisione, il pagamento viene autorizzato (nei giorni successivi,
secondo la mole di lavoro). Prima che il richiedente riceva i soldi sul
proprio conto (versamento eseguito dalla Sezione delle finanze) trascorrono di
regola 10-15 giorni.

####

Come posso contestare una decisione?

 __

La decisione dell’Ufficio degli aiuti allo studio può essere contestata
totalmente o anche solo parzialmente. L'interessato può:

  * chiedere il riesame della decisione quando intervengono elementi nuovi o cambiamenti importanti non noti al momento della presentazione della richiesta. In questi casi è sufficiente l’invio di una semplice lettera con la quale si espongono i nuovi fatti e li si documenta;
  * contestare la decisione attraverso lettera semplice all’Ufficio degli aiuti allo studio, entro 15 giorni dal ricevimento della decisione. Anche in questo caso è sufficiente l’invio di una lettera in cui vengono spiegate le motivazioni della contestazione.

Contestazioni generiche, senza motivazioni circostanziate, non portano ad
ottenere una diversa decisione.

####

Cosa devo fare se interrompo gli studi?

 __

Deve informare l'Ufficio degli aiuti allo studio che rivedrà la decisione e
adeguerà il contributo al periodo scolastico frequentato.

