  * L’obbligo formativo in breve
  * Perché è importante
  *  __Come funziona
  * Domande frequenti
  * Per informarsi e orientarsi

#  Domande frequenti

Qui di seguito sono riportante alcune domande frequenti sull’obbligo formativo
fino a 18 anni.

####  Con l’obbligo formativo fino ai 18 anni cosa cambia per i giovani che
stanno seguendo una formazione presso il liceo, scuola cantonale di commercio,
scuola professionale a tempo pieno o duale o un pretirocinio?

I giovani che sono in formazione stanno rispettando l’obbligo formativo: per
loro e le loro famiglie non cambia quindi nulla e non saranno contattati dal
servizio GO95. Un intervento è previsto solo nel caso in cui, malgrado gli
interventi di sostegno messi in campo dalla scuola, il giovane dovesse
interrompere la formazione prima dei 18 anni.

####  Mio/a figlio/a frequenta una scuola privata riconosciuta. L’obbligo
formativo è considerato adempiuto?

Sì, ma la famiglia sarà comunque contattata dal servizio GO95 in quanto le
scuole private non sono inserite nella banca dati degli allievi del
Dipartimento dell’educazione, della cultura e dello sport. Dopo la verifica
dell’effettiva frequenza, il servizio considera adempiuto l’obbligo scolastico
e non sono previsti ulteriori interventi di sostegno.

####  Mio/a figlio/a frequenta una scuola all’estero. L’obbligo formativo è
considerato adempiuto?

Di regola sì, ma la famiglia sarà comunque contattata dal servizio GO95 in
quanto le scuole all’estero non sono inserite nella banca dati degli allievi
del Dipartimento dell’educazione, della cultura e dello sport. Dopo la
verifica dell’effettiva frequenza e del tipo di scuola, il servizio considera
adempiuto l’obbligo scolastico e non sono previsti ulteriori interventi di
sostegno.

####  Mio/a figlio/a dopo le scuole medie ha deciso di prendersi un anno di
pausa per apprendere la lingua tedesca in Svizzera tedesca. L’obbligo
formativo è considerato adempiuto?

Sì, ma la famiglia sarà comunque contattata dal servizio GO95 in quanto nella
banca dati degli allievi del Dipartimento dell’educazione, della cultura e
dello sport non risulta l’attività. Dopo la verifica del caso individuale, il
servizio considera adempiuto l’obbligo scolastico e non sono previsti
ulteriori interventi di sostegno, salvo la verifica della situazione al
termine dell’esperienza in Svizzera tedesca.

####  Mio/a figlio/a ha deciso di intraprendere un apprendistato che conduce
ad un certificato federale di formazione pratica (CFP) e finirà prima dei 18
anni. L’obbligo formativo è rispettato?

Si. Nel caso dell’apprendistato con durata di due anni (CFP) i giovani
potrebbero ottenere il diploma prima dei 18 anni. Trattandosi in un diploma
postobbligatorio riconosciuto, l’obbligo formativo è da considerarsi
rispettato.

####  Mio/a figlio/a di 17 anni ha interrotto il liceo e ora sta facendo dei
lavori saltuari. L’obbligo formativo è considerato adempiuto?

No, la famiglia sarà contattata dal servizio GO95 per un colloquio di
valutazione e per verificare la situazione personale del/la giovane. Dopo un
bilancio iniziale, il giovane sarà tenuto a seguire un progetto individuale
formativo che potrà ad esempio prevedere degli stages di orientamento o
formativi autorizzati dal servizio GO95.

####  Dopo aver interrotto un apprendistato, mio/a figlio/a di 16 anni ha
deciso di prendersi un momento di pausa, ma non sa ancora cosa vuole fare.
Cosa succede a settembre 2021?

Tra settembre e dicembre 2021 il servizio GO95 prenderà contatto con tutte le
famiglie con giovani tra i 15 e i 18 anni che non risultano in formazione
nella banca dati Dipartimento dell’educazione, della cultura e dello sport. È
comunque possibile prendere contatto diretto con il servizio attraverso il
numero verde 0800 095 095 o via mail a decs-go95(at)ti.ch.

