  * L’obbligo formativo in breve
  * Perché è importante
  *  __Come funziona
  * Domande frequenti
  * Per informarsi e orientarsi

#  Per informarsi e orientarsi

**Il servizio GO95 completa l’offerta di servizi a disposizione dei giovani
alla ricerca di un progetto formativo o che stanno pensando di cambiare un
percorso già iniziato. Sul territorio ticinese esistono diversi altri servizi
e risorse a sostegno dei giovani e delle loro famiglie ai quali ci si può
rivolgere per una consulenza o per informarsi sulle opportunità offerte dal
sistema formativo svizzero. Anche online ci sono preziose risorse che si
possono consultare.**  

### L’ufficio dell’orientamento scolastico e professionale (UOSP)

Gli orientatori e i documentalisti dell’Ufficio dell’orientamento scolastico e
professionale sostengono i giovani nel loro percorso di scelta. Presso gli
uffici regionali e in ogni sede di scuola media pubblica del Cantone, gli
orientatori e le orientatrici sono a disposizione per discutere e valutare la
situazione personale e sviluppare strategie per l'elaborazione di un progetto
formativo. Presso l’Infocentro a Bellinzona è possibile consultare e ricevere
documentazione su professioni e formazioni, chiedere informazioni e
partecipare ad attività didattiche. Per maggiori informazioni e
documentazione: www.ti.ch/uosp.  

### La Città dei mestieri della Svizzera italiana (CDMSI)

La Città dei mestieri della Svizzera italiana in viale Stazione 25 a
Bellinzona offre consulenze informative gratuite e senza appuntamento a
giovani e adulti che stanno scegliendo il proprio percorso formativo o che lo
vorrebbero cambiare, a chi è alla ricerca di un posto di un posto di
apprendistato o che desidera avere maggiori informazioni su determinate
professioni. Vi si trova inoltre un centro di documentazione con una
panoramica su tutti i percorsi disponibili in Svizzera e vengono organizzati
dei momenti informativi di presentazione di scuole, settori professionali e
professioni. Per maggiori informazioni e documentazione:
www.cittadeimestieri.ti.ch.  

### La Divisione della formazione professionale (DFP)

La DFP coordina 22 scuole professionali e lavora in stretto contatto con le
organizzazioni del mondo del lavoro e le aziende che formano apprendisti. Gli
ispettori e ispettrici di tirocinio effettuano annualmente oltre 5'500 visite
in azienda assicurando il controllo e la supervisione degli apprendisti. Nel
sito della Divisione della formazione professionale si trovano informazioni e
documentazioni sulle professioni, sul contratto di tirocinio e altre
informazioni utili e contatti. Per maggiori informazioni e documentazione:
www.ti.ch/dfp.  

### L’Istituto della transizione e del sostegno (ITS)

L’istituto della transizione e del sostegno gestisce diverse misure destinate
a giovani che, dopo la scuola dell’obbligo, non hanno ancora maturato una
scelta sul proprio futuro formativo. Tra le misure vi sono il Pretirocinio di
orientamento (PTO), il Pretirocinio di integrazione (PTI) e il semestre di
motivazione (Semo). Vi sono inoltre i servizi di Case Management e sostegno
individuale. Per maggiori informazioni e documentazione: www.ti.ch/its.  

### Il servizio Mobilità e scambi

Il Servizio Mobilità e scambi è un servizio della Divisione della formazione
professionale che promuove e organizza soggiorni linguistici e professionali
rivolti a giovani in formazione o che hanno completato una formazione
professionale o accademica. Per maggiori informazioni e documentazione:
www.ti.ch/mobilita-scambi.  

### Il sito Orientamento.ch

Il sito www.orientamento.ch offre la possibilità di scoprire comodamente da
casa tutte le professioni e le formazioni offerte in Svizzera. Inoltre mostra
un elenco di tutti i posti di tirocinio attualmente disponibili. Per maggiori
informazioni e documentazione www.orientamento.ch.  

### La BIZ App

Con l’applicazione per cellulari BIZ App, scaricabile sia per IOs che per
Android, si possono trovare le professioni che più corrispondono ai propri
interessi e localizzare le aziende formatrici con posti di apprendistato
vacanti nella professione scelta. Inoltre creando una lista delle professioni
preferite si riceve una notifica in tempo reale ogni volta che viene
pubblicato un nuovo posto di apprendistato! Per maggiori informazioni e
documentazione www.cittadeimestieri.ti.ch/la-biz-app.  

### La Segreteria di Stato per la formazione, la ricerca e l’innovazione
(SEFRI)

Nel sito della SEFRI si trovano diverse informazioni generali sul sistema
formativo svizzero, un elenco dettagliato delle professioni che si possono
apprendere con la formazione professionale di base e superiore e
documentazione su maturità, formazione professionale di base, superiore e
continua. Per maggiori informazioni e documentazione www.sbfi.admin.ch.

