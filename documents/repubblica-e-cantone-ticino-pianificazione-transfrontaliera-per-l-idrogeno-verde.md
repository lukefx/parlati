COMUNICATI

AGENDA

COMUNICATI POLIZIA E MINISTERO

STREAMING

INFORMAZIONI

Cancelleria dello Stato  

__Comunicato stampa

Cancelleria dello Stato  

04 maggio 2023

__

__Comunicato stampa

Cancelleria dello Stato  

04 maggio 2023

# Pianificazione transfrontaliera per l'idrogeno verde

Nell’arco alpino gli autobus, le automobili, i camion e i treni elettrici
alimentati a idrogeno possono dare un importante contributo alla tutela del
clima. Per questo motivo la Comunità di Lavoro delle Regioni alpine (Arge Alp)
si impegna per la pianificazione transfrontaliera dell’approvvigionamento e
della logistica dell'idrogeno sul territorio alpino. In occasione di un
convegno tecnico organizzato a San Gallo, gli esperti internazionali avranno
la possibilità di discutere dei prerequisiti necessari a tal fine.

  

A causa delle sue caratteristiche topografiche, il trasporto di persone e
merci nell’arco alpino non può essere sostituito dal trasporto pubblico o
ferroviario nella stessa misura in cui ciò è possibile in altre aree. Ecco
perché sono particolarmente importanti dei sistemi di propulsione per i
veicoli che abbiano un basso impatto ambientale. Arge Alp ritiene che
l'idrogeno verde, prodotto dall'elettrolisi dell'acqua utilizzando energia
rinnovabile, detenga un grande potenziale. Affinché l'idrogeno verde si possa
diffondere come vettore energetico per una propulsione a basso impatto
ambientale, è necessario garantirne la disponibilità nell’arco alpino.

L'idea è semplice, l’implementazione difficile: attualmente non esiste una
pianificazione transfrontaliera per la distribuzione dell'idrogeno. Non è
quindi chiaro come, ad esempio, l'idrogeno prodotto in Italia possa
raggiungere in grandi quantità la Svizzera o l'Austria. La distribuzione,
quindi il facile accesso all'idrogeno, è però un fattore centrale quando si
tratta di fare in modo che l'idrogeno verde prenda piede come vettore
energetico per la mobilità e per altre applicazioni.

Durante un convegno tecnico organizzato a San Gallo sul tema dell’idrogeno,
gli esperti delle regioni alpine discuteranno le questioni relative alla
produzione, alla distribuzione e allo stoccaggio dell'idrogeno verde. Il
Cantone Ticino contribuirà al dibattito plenario con alcune valutazioni
tecniche che saranno date dal direttore dell’Istituto di Ingegneria Meccanica
e Tecnologia dei Materiali della SUPSI, Prof. Maurizio Barbato. Le conclusioni
confluiranno poi in una risoluzione che il Canton San Gallo, in qualità di
presidente di turno per l’anno 2023, farà adottare da Arge Alp in occasione
della conferenza dei Capi di Governo di ottobre.

_**Arge Alp si impegna per la tutela del clima**_

_Di Arge Alp fanno parte dieci regioni, province, cantoni e Länder che creano
una collaborazione tra Austria, Germania, Italia e Svizzera._

_La cooperazione transfrontaliera è essenziale, perché le conseguenze degli
sviluppi economici, ambientali e sociali non si fermano ai confini nazionali.
Nel campo della tutela climatica Arge Alp si occupa di salvaguardare l’arco
alpino come spazio di vita e di attività economica. Le Alpi sono
particolarmente colpite dai cambiamenti climatici, e questo rende ancora più
importante un’azione congiunta._

Immagine – Tremola, San Gottardo (foto Samuel Ferrara)

__Scarica

