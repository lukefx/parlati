COMUNICATI

AGENDA

COMUNICATI POLIZIA E MINISTERO

STREAMING

INFORMAZIONI

Consiglio di Stato  

__Comunicato stampa

Consiglio di Stato  

13 giugno 2023

__

__Comunicato stampa

Consiglio di Stato  

13 giugno 2023

# Inchiesta amministrativa scuola media di Lugano Centro, consegnato il
rapporto

Il Consiglio di Stato ha preso conoscenza, nei giorni scorsi, del rapporto
conclusivo sull’inchiesta amministrativa (IA) aperta lo scorso gennaio su
indicazione del Dipartimento dell’educazione, della cultura e dello sport
(DECS) a seguito dei fatti che hanno visto coinvolto l’ex direttore della SM
di Lugano Centro condannato con sentenza del 16 febbraio ’23 per reati contro
l’integrità sessuale a danno di due allieve minorenni iscritte all’istituto
scolastico.

  

Il mandato chiedeva ai commissari di verificare eventuali violazioni
amministrative nella gestione dei fatti intercorsi nel periodo aprile/maggio
2022 e più in generale chiarire le procedure seguite da docenti e direzione
scolastica se avuta conoscenza di comportamenti inadeguati o illeciti da parte
del docente penalmente condannato. Dal rapporto, redatto dopo la raccolta di
informazioni e diversi colloqui, emerge che non poche segnalazioni, relative
ad atteggiamenti inadeguati, erano giunte al precedente (nonché in carica a
quel tempo) direttore della SM di Lugano Centro espresse da diversi docenti e
da parte di terze persone. Sempre secondo il rapporto dell’IA, il direttore in
questione, prossimo al pensionamento, aveva affrontato e gestito ogni elemento
venuto a sua conoscenza giudicandolo non sufficientemente allarmante o tale da
giustificare l’adozione di misure incisive. In particolare, si precisa ancora,
l’allora direttore della SM di Lugano Centro aveva deciso di non prendere
contatto con i propri dirigenti superiori, a partire dalla capa Sezione
dell’insegnamento medio. L’inchiesta amministrativa ha permesso di escludere
qualsiasi responsabilità dei docenti tuttora in carica, il cui comportamento,
nella sostanza, è stato corretto. È stata invece accertata una responsabilità
del direttore in carica nel periodo preso in esame, la cui reazione è stata
quella di non affrontare il problema anche e soprattutto con i propri
superiori; non si può comunque ritenere accertato un nesso causale fra
l’errata valutazione, nonché l’omessa segnalazione ai superiori, e i fatti di
rilevanza penale addebitati al docente condannato.

Il DECS rende noto che a seguito della vicenda sopraccitata, nonché raccolti i
consigli dei commissari, è stato deciso di rafforzare la prevenzione e la
gestione dell’ambiente scolastico e in particolare potenziare la sicurezza
delle allieve e degli allievi contro ogni forma di violenza, oltraggio,
brutalità fisiche o mentali, maltrattamento, molestie e abusi sessuali. Ogni
comportamento inadeguato, ovvero qualsiasi condotta impropria, a scuola non
deve essere tollerato. A questo proposito si è deciso di varare nuove
Direttive con lo scopo di stimolare la notifica per la direzione scolastica
che viene a conoscenza di qualsiasi comportamento considerato inadeguato. La
notifica in questione dovrà poi, salvo controindicazioni specifiche, essere
condivisa con l’intero Consiglio di direzione e in seguito trasmessa ai propri
superiori (sezione di riferimento del DECS). La selezione dei direttori sarà
poi coadiuvata da un esperto con formazione psicologica. E ancora, fra le
nuove misure vi sarà il rafforzamento della formazione e della
sensibilizzazione dei docenti con una collaborazione in rete tra DFA/SUFFP,
servizi specifici della Polizia cantonale e l’attuale gruppo di psicologi del
DECS. Infine, verrà promosso un “coaching” interno quale supporto nella presa
a carico delle situazioni problematiche constatate nella quotidianità di un
istituto. Alcune misure verranno adottate da subito, altre con l’inizio
dell’anno scolastico 2023/’24.

