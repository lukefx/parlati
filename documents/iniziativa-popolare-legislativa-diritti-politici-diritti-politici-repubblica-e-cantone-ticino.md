#  Iniziative

Nel Canton Ticino il popolo e i Comuni hanno la possibilità - in ambito dei
diritti politici - di presentare al Parlamento ticinese delle iniziative.

  * Iniziativa popolare legislativa
  * Iniziativa popolare costituzionale
  * Iniziativa comunale legislativa
  * Iniziative pendenti e archivio

#  Iniziativa popolare legislativa

Tramite un'iniziativa popolare legislativa **almeno 7'000 cittadini aventi
diritto di voto** possono chiedere per iscritto al Gran Consiglio l'adozione,
l'abrogazione e la modifica di una legge o di un decreto legislativo (art. 42
della Costituzione della Repubblica e Cantone Ticino).

Un’iniziativa popolare legislativa può essere presentata sotto forma di
proposta generica oppure di progetto elaborato.

La forma generica consente ai promotori di presentare delle proposte generali
di introduzione, modifica o abrogazione di una legge; è in seguito compito del
Gran Consiglio elaborare un progetto nel senso della domanda.

Un’iniziativa di tipo elaborata richiede invece ai promotori di presentare una
proposta completa di articoli di legge nuovi o modificati.

### Domanda di iniziativa popolare legislativa

Il testo dell'iniziativa, sottoscritto da almeno 5 promotori, deve essere
consegnato presso la Cancelleria dello Stato, Servizio dei diritti politici.

Prima di essere pubblicato nel Foglio ufficiale per la raccolta delle firme,
il testo viene dapprima esaminato dalla Cancelleria dello Stato, Servizio dei
diritti politici per verificare se corrisponde alle esigenze formali stabilite
dalla legge.

Con la pubblicazione del testo nel Foglio ufficiale, è assegnato un termine di
100 giorni per la raccolta delle firme che devono essere depositate presso la
Cancelleria dello Stato, Servizio dei diritti politici, per una verifica.

Per la riuscita dell'iniziativa popolare legislativa occorrono 7'000 firme.

Se l'iniziativa ha avuto successo le firme e il testo vengono trasmessi al
Gran Consiglio, che deciderà se accettare la proposta oppure formulare un
controprogetto.

In entrambi i casi l'ultima parola spetterà ai cittadini ticinesi attraverso
la votazione popolare.

### Basi legali

  * Costituzione della Repubblica e Cantone Ticino del 14 dicembre 1997 (revisione della Costituzione art. 82)
  * Legge sull'esercizio dei diritti politici (LEDP) del 19 novembre 2018 (iniziative: artt. 93-111 e referendum: artt. 112-114)
  * Regolamento sull'esercizio dei diritti politici (REDP) del 5 giugno 2019 (iniziative e referendum: artt. 39-42)

__Prossimo  
Iniziativa popolare costituzionale

