COMUNICATI

AGENDA

COMUNICATI POLIZIA E MINISTERO

STREAMING

INFORMAZIONI

Dipartimento della sanità e della socialità  

__Comunicato stampa

Dipartimento della sanità e della socialità  

11 maggio 2023

__

__Comunicato stampa

Dipartimento della sanità e della socialità  

11 maggio 2023

# Campagna “In forma e in compagnia” e porte aperte nei Centri diurni del
Ticino

Il Dipartimento della sanità e della socialità (DSS) lancia la campagna “In
forma e in compagnia” per promuovere i 17 Centri diurni socio-assistenziali
presenti in Ticino e favorire la partecipazione delle persone alle numerose
attività offerte da queste importanti realtà del nostro territorio. Per
l’occasione, dal 22 maggio al 3 giugno 2023 i Centri diurni organizzeranno
diversi eventi con l’obiettivo di far conoscere al pubblico le loro proposte.
La campagna, realizzata dall’Ufficio degli anziani e delle cure a domicilio
(UACD) e dal Servizio di promozione e di valutazione sanitaria (SPVS)
dell’Ufficio del medico cantonale (UMC) nell’ambito del Programma d’azione
cantonale “Promozione della salute” 2021-2024, è sostenuta da Promozione
Salute Svizzera. Il progetto è stato sviluppato con la preziosa collaborazione
dei Centri diurni presenti sul territorio e con il diretto coinvolgimento
dell’utenza.

  

I Centri diurni sono principalmente rivolti alle persone che hanno già
raggiunto – o che sono vicine – all’età del pensionamento, alle quali offrono
un’ampia gamma di attività e prestazioni orientate ad accrescere il benessere
psicofisico e a incoraggiare uno stile di vita sano. Svolgono inoltre un
importante ruolo di sostegno per coloro che necessitano di assistenza e per le
loro famiglie.

Dopo un periodo di forte calo delle presenze dovuto alla pandemia e alle
restrizioni introdotte, a partire dalla seconda metà del 2022 si è verificata
un’importante ripresa che ha reso il tasso di frequentazione dei Centri simile
a quello del periodo pre-pandemico (123'000 frequenze su 17 Centri nel 2022;
160'000 frequenze su 15 Centri nel 2019).

Attraverso il messaggio **“In forma e in compagnia? Scopri tutte le attività
dei 17 Centri diurni in Ticino”** la campagna intende mettere in luce
l’offerta dei Centri e il loro potenziale in quanto luoghi aperti di
socializzazione e incontro grazie ai quali è possibile trascorrere
piacevolmente il proprio tempo insieme ad altre persone e mantenersi attivi,
sia fisicamente sia mentalmente, partecipando a svariate attività (per esempio
ginnastica, yoga, bocce, gite, scacchi, corsi di lingue e di cucina e molte
altre).

**Porte aperte nei Centri diurni dal 22 maggio al 3 giugno**

In occasione della campagna, dal 22 maggio al 3 giugno 2023 i Centri diurni
proporranno numerosi eventi di porte aperte durante i quali il pubblico avrà
la possibilità di scoprire queste strutture e le diverse tipologie di attività
offerte. Il calendario dettagliato degli eventi è disponibile sul nuovo sito
dei Centri diurni www.ti.ch/centridiurni. Le date sono consultabili anche nel
volantino in allegato.

Maggiori informazioni e materiali della campagna: www.ti.ch/centridiurni.  
I materiali cartacei sono disponibili presso le sedi dei Centri diurni e
presso gli albi e gli sportelli comunali.

### Allegati

  * __Flyer campagna Centri diurni

