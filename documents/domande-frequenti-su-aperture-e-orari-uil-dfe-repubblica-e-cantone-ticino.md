  * Apertura dei negozi
  * Basi legali
  * Definizioni e campo d'applicazione
  * Aperture e orari
  * Giorni feriali
  * Domeniche e giorni festivi
  * Deroghe all'apertura
  * Domande frequenti su aperture e orari
  * Infrazioni agli orari di apertura: calcolo delle multe

#  Domande frequenti su aperture e orari

Domande e risposte inerenti le disposizioni sull'apertura dei negozi

* * *

 **1\. Aperture straordinarie domenicali**

 **Periodo pre-natalizio**

venerdì 8 dicembre 2023, dalle ore 10.00 alle ore 18.00

domenica 10 dicembre 2023, dalle ore 10.00 alle ore 18.00

domenica 17 dicembre 2023, dalle ore 10.00 alle ore 18.00

domenica 24 dicembre 2023, dalle ore 10.00 alle ore 17.00

* * *

 **2\. Quali negozi possono usufruire delle aperture straordinarie
domenicali?**  
Tutti i commerci di vendita al dettaglio presenti in Ticino.

* * *

 **3\. E’ necessario un permesso per tenere aperto il negozio nelle aperture
straordinarie domenicali?**  
No. Il Dipartimento delle finanze e dell’economia ha rilasciato un permesso
collettivo per tutti i commerci del Cantone Ticino per le aperture nei giorni
festivi, questo permesso è stato pubblicato sul Foglio Ufficiale del 29
dicembre 2022.

* * *

 **4\. E’ necessario un permesso per l’occupazione di personale nelle aperture
straordinarie domenicali?**  
No. Secondo la Legge Federale sul lavoro non vi è necessità di autorizzazione
per l'occupazione di personale nei negozi durante 4 domeniche all'anno.

* * *

 **5\. Si può occupare il personale al di fuori degli orari di apertura del
negozio?**  
Il personale può essere occupato secondo l'orario aziendale in vigore nel
negozio (di regola 06.00-23.00).

* * *

 **6\. A cosa ha diritto il lavoratore nel caso di lavoro nelle domeniche 10,
17 e 24 dicembre 2023?**  
Per le ore prestate alla domenica si ha diritto ad un supplemento salariale
del 50% ed alla compensazione.  
La compensazione del lavoro domenicale fino ad una durata massima di cinque
ore deve essere compensato mediante tempo libero entro le 4 settimane
seguenti.Qualora si prolunga oltre cinque ore, deve essere compensato con un
riposo di 35 ore consecutive durante un giorno lavorativo, della settimana
precedente o successiva alla domenica.

* * *

 **7\. A che condizioni è possibile occupare i lavoratori le domeniche 10, 17
e 24 dicembre 2023?**  
Il lavoratore potrà essere occupato al massimo per due domeniche consecutive.
Il giorno di riposo settimanale deve cadere in domenica almeno una volta ogni
due settimane.

* * *

 **8\. Alla domenica è possibile svolgere lavoro straordinario?**  
Alla domenica non si può svolgere lavoro straordinario. Pertanto, durante
l’occupazione alla domenica, la durata settimanale per singolo lavoratore, non
potrà superare la durata massima settimanale prevista dalla LL (45 o 50 ore).

* * *

 **9\. Come deve essere calcolata la compensazione di 35 ore consecutive?**  
11 ore di riposo giornaliero + 24 ore consecutive che devono comprendere
obbligatoriamente il periodo tra le 06.00 e le 20.00.

* * *

 **10\. Il lavoratore può essere occupato/a senza il suo consenso?**  
No. Il datore di lavoro può occupare il lavoratore nel lavoro domenicale, solo
con il suo consenso. Il consenso dovrà essere scritto.

* * *

 **11\. Nella settimana in cui il lavoratore svolge lavoro domenicale, ha
ancora diritto al suo usuale giorno di libero?**  
Si, il giorno di libero settimanale deve essere accordato come ogni settimana.
Non si può sostituire il giorno di libero settimanale con il giorno della
compensazione.

* * *

 **12\. Quanti giorni consecutivi si può lavorare e quante ore massime
settimanali si possono svolgere?**  
Un lavoratore non può essere occupato per più di 6 giorni consecutivi. La
settimana lavorativa, compreso il lavoro domenicale, non può superare le 45
ore, per i commerci con più di 50 collaboratori nella stessa sede, e 50 ore
per tutti gli altri.

* * *

 **13\. Posso occupare degli studenti o apprendisti alla domenica?**  
Possono essere occupati alla domenica unicamente i giovani che hanno compiuto
18 anni.

* * *

 **14\. I mercati sono sottoposti alla legislazione sull'apertura dei negozi
(LAN) e relativo Regolamento di applicazione (RLAN)?**

I mercati occasionali ubicati sul suolo pubblico non sono considerati dei
negozi ai sensi della LAN e pertanto non devono sottostare alle limitazioni
sugli orari di apertura imposte dalla legge cantonale.

Sono, invece, considerati negozi assoggettati alla LAN gli stand di vendita o
le strutture mobili che i negozianti collocano, occasionalmente o in maniera
stabile, all'esterno dei locali dei propri negozi o nelle immediate vicinanze.

