COMUNICATI

AGENDA

COMUNICATI POLIZIA E MINISTERO

STREAMING

INFORMAZIONI

Dipartimento delle istituzioni  

__Comunicato stampa

Dipartimento delle istituzioni  

28 marzo 2023

__

__Comunicato stampa

Dipartimento delle istituzioni  

28 marzo 2023

# Sezione della circolazione sempre più digitale

Terza e ultima “pillola” informativa del Dipartimento delle istituzioni
sull’attività 2022 della Sezione della circolazione. Dopo i settori
“Immatricolazioni” e “Ufficio tecnico” questa breve scheda si occuperà del
rapporto con il cittadino-utente e delle novità legate sia al 2022 sia a
questi primi mesi del 2023.

  

Le 536’754 pratiche effettuate dai diversi settori e le oltre 940 telefonate
giornalmente ricevute sottolineano la considerevole attività della Sezione
della circolazione. Nel corso dell’emergenza sanitaria è stato introdotto il
nuovo sistema di gestione degli sportelli tramite appuntamenti, fissabili via
telefono ed e-mail. Un sistema che ha dato ottimi risultati, incontrando la
soddisfazione di gran parte dell’utenza unitamente all’inoltro di pratiche per
posta con la garanzia di evasione in 24 ore. Tali modalità di lavoro sono
state confermate e migliorare nel 2022. È stata pure mantenuta un’apertura più
estesa degli sportelli, dalle ore 07.30 alle ore 16.15 senza pausa sul
mezzogiorno, così come ampliata la piattaforma ePartner dedicata ai
professionisti del settore, che possono gestire autonomamente gli appuntamenti
al collaudo dei veicoli dei propri clienti.

Dalla fine 2021 la Sezione della circolazione è stata il primo Ufficio
dell’Amministrazione cantonale a dotarsi delle nuove fatture con codice QR.
Annualmente la Sezione della circolazione emette circa 580’000 fatture e
l’introduzione della fattura QR permette in particolare agli utenti di
effettuare i pagamenti anche digitalmente, in modo rapido e semplice tramite
scansione. L’offerta di prestazioni online continua a riscuotere i favori
delle cittadine e dei cittadini, che possono comodamente da casa modificare la
data del collaudo, cambiare l’indirizzo di domicilio, fissare l’appuntamento
per l’esame pratico di guida o pagare le multe ordinarie online. Apprezzata
anche la modalità “open doors” per gli esami teorici per auto e navigazione,
che consente all’utente di presentarsi il giorno dell’esame consultando le
date sul sito senza dover chiedere un appuntamento.

Tra le novità del 2022 si segnala l’introduzione, a partire dal 1° marzo,
della nuova targa rossa da usare sul portabiciclette. Nel corso dei 10 mesi
dell’anno sono state fornite ben 3'722 targhe rosse, realizzate dalle
Strutture carcerarie cantonali, che hanno fornito un eccellente servizio.

In questi primi mesi del 2023 è stato messo in funzione il nuovo sistema di
_ticketing._ Grazie a questo sistema è possibile prenotare online gli
appuntamenti del Servizio conducenti e del Servizio immatricolazioni. Anche in
questo caso si tratta di una prima per tutta l’Amministrazione cantonale e di
un altro importante passo del Dipartimento delle istituzioni nel segno della
digitalizzazione, che garantisce servizi online moderni e sempre attivi,
diminuendo i tempi d’attesa agli sportelli di Camorino.

A partire dal prossimo 15 aprile è previsto un importante cambiamento per
quanto riguarda il rilascio delle licenze di condurre. Da questa data infatti
la stampa delle licenze sarà centralizzata a Zurigo così come fatto da tutti
gli altri cantoni. Di conseguenza non verranno più stampate e rilasciate
licenze di condurre a Camorino da parte della Sezione della circolazione,
Servizio conducenti, e le attuali stampanti in sede verranno definitivamente
dismesse. Le licenze di condurre saranno emesse normalmente nel giro di 2-3
giorni e successivamente inviate per posta A all’utenza. I costi non subiranno
variazioni: il primo rilascio continuerà a costare al cittadino 60 franchi
rispettivamente 30 ogni successiva ristampa. Le licenze rilasciate lo scorso
anno sono state 21'768 (+1.61%) rispetto al 2021.

### Allegati

  * __Tabella riassuntiva pratiche online

