  * Flash da Berna

# Incontro a Berna con la Deputazione ticinese e il Consigliere federale
Ignazio Cassis

07.06.2023

Berna, martedì 6 giugno 2023 - Successo di presenze per la serata dedicata
all’italianità in Svizzera, moderata dai giornalisti RSI Mattia Serena e
Nicola Zala e organizzata dalla Deputazione ticinese alle Camere federali, in
collaborazione con il Consigliere federale Ignazio Cassis e ARSIBE. L’evento
si è svolto nella serata di martedì 6 giugno 2023, presso le sale della
Schmiedstube a Berna, a pochi passi da Palazzo federale.

Oltre 150 ospiti, fra i quali collaboratrici e collaboratori italofoni
dell’Amministrazione federale, rappresentanti di Pro Ticino e Pro Grigioni
Italiano e delle amministrazioni cantonali ticinese e grigionese hanno
partecipato a uno scambio aperto e informale sui temi che ruotano attorno
all’italianità in Svizzera. La serata si è aperta in musica grazie alla
partecipazione di un duo – Mattia Fogato alla chitarra e Iván Perdomo al
sassofono – della Scuola universitaria di musica del Conservatorio della
Svizzera italiana, affiliata alla SUPSI.

I moderatori hanno dato il via alle discussioni rivolgendo le loro domande a
Ignazio Cassis, alla Deputazione ticinese alle Camere federali – introdotta
dal presidente Fabio Regazzi – e alla consigliera nazionale grigionitaliana
Anna Giacometti sugli aspetti legati all’identità svizzero-italiana. Cosa vuol
dire essere politici di lingua italiana a Berna? Quanto è importante avere
italofoni che coprono cariche come quella di Consigliere federale? Come e
quanto spesso viene praticata la lingua italiana nella quotidianità del lavoro
politico?

Il dibattito si è in seguito spostato sulle sfide per la tutela della lingua
italiana a livello federale. Come promuovere ulteriormente le candidature di
italofoni nell’amministrazione federale e nei gremii parastatali? Quali sono i
risultati raggiunti e cosa resta ancora da fare? Quali sono le prospettive per
il sostegno alla lingua italiana in Svizzera in un contesto finanziario
attualmente fragile?

Queste sono solo alcune delle domande alle quali la Deputazione ticinese e
grigionitaliana alle Camere federali, con il Consigliere federale Ignazio
Cassis, hanno cercato di rispondere. L’incontro è stata infine anche
l’occasione di tematizzare le relazioni con la vicina Italia e il futuro
dell’italianità in un contesto più allargato di crisi – quale la pandemia di
COVID-19 o il ritorno della guerra in Europa. In occasione del rinfresco i
partecipanti hanno potuto poi proseguire gli scambi e interagire con i
rappresentanti politici presenti in un contesto conviviale.

  
  
  

