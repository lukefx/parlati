  * In generale
  * Social media
  * Piattaforma Cantone-Comuni
  *  __Visite guidate
    * Le tappe di una visita tipo
    * Prenotazione visita guidata
  * Il progetto OltreconfiniTi

#  Visita guidata a Palazzo delle Orsoline

Sede del Governo e del Parlamento del Canton Ticino sin dal XIX secolo, il
Palazzo delle Orsoline è il cuore dell'Amministrazione cantonale e della
politica ticinese. Una visita all’edificio, costruito nel Settecento come
convento per le giovani di Bellinzona, permette di scoprire i luoghi di lavoro
e di incontro dei cinque Consiglieri di Stato e dei 90 granconsiglieri, attori
dei poteri Esecutivo e Legislativo del Canton Ticino. Altri contenuti di
particolare interesse sono l’ampia collezione d'arte esposta nei corridoi e
nelle sale del palazzo, la Biblioteca consacrata alla legislazione cantonale,
nazionale e internazionale e gli spazi riservati ai professionisti dei media.
Per una piccola anteprima di questo percorso basta cliccare le pagine
dedicate.

 **Giorni di disponibilità, durata e adattamento del percorso**

All'interno di Palazzo delle Orsoline si svolgono le attività di Governo e
Parlamento che possono occupare i diversi spazi per più giorni alla settimana.
Il giorno ideale per visitare Palazzo delle Orsoline è il venerdì, in quanto
(di regola) non sono previste attività all'interno dell'aula del Gran
Consiglio; inoltre, non è possibile visitare Palazzo delle Orsoline di
mercoledì, giorno di seduta del Consiglio di Stato. La durata di una visita
guidata è di circa 30/40 minuti e il percorso viene adattato in base alle
attività in programma a Palazzo. Possono accedere all'edificio al massimo 30
persone alla volta e il numero di comitive ammesse viene limitato
settimanalmente; invitiamo pertanto a prenotarsi per tempo. Ecco le
disponibilità per l'anno scolastico 2022/23:

  * lunedì mattina e pomeriggio (massimo quattro comitive);
  * martedì mattina (massimo due comitive);
  * giovedì mattina (massimo due comitive);
  * venerdì mattina e pomeriggio (massimo quattro comitive);

 **Come prenotare una visita guidata**

Il Servizio dell'informazione e della comunicazione (SIC) del Consiglio di
Stato offre gratuitamente a scuole, associazioni e gruppi la possibilità di
visitare il Palazzo delle Orsoline attraverso un programma su misura, che
prevede anche una piccola introduzione alla civica. Le visite, organizzate di
norma il giovedì o il venerdì, devono essere prenotate con almeno 30 giorni di
anticipo mediante il seguente formulario. Tutti i cambiamenti successivi
all'inoltro del formulario devono essere notificati immediatamente al SIC
all'indirizzo e-mail sic(at)ti.ch.

 **Il luogo di ritrovo**

Il luogo di ritrovo è in Piazza Governo (anche nota come "Piazza della Foca"),
nei pressi della fontana. In caso di cattivo tempo, il ritrovo si sposta di 50
metri, nell'atrio davanti all'entrata principale del Palazzo delle Orsoline.

 **Speciale elezioni 2023**

Durante le settimane che precedono le elezioni cantonali del 2 aprile 2023, le
visite guidate offrono un approfondimento legato alla partecipazione al voto e
all’importanza di questo momento per l‘intero Cantone.

 **I contenuti di RSI Edu**

Nel corso della primavera 2022 la Cancelleria dello Stato e la
Radiotelevisione della Svizzera italiana (RSI) hanno collaborato alla
creazione di quattro filmati dedicati alla civica in Ticino, oggi disponibili
all'interno del format RSI Edu o sul canale Youtube del canton Ticino; i video
rappresentano un'ottima introduzione alla visita guidata di Palazzo delle
Orsoline per le visitatrici e i visitatori di ogni età:

###  Come si diventa politici in Ticino?

###  Come funzionano le elezioni cantonali in Ticino?

###  Chi approva le leggi in Ticino?

###  Cosa succede nell'aula del Consiglio di Stato?

###  Contatti

**Servizio dell'informazione e della comunicazione del Consiglio di Stato**  
Piazza Governo 6  
6501 Bellinzona

tel. +41 91 814 30 16/21  

  * Scrivici

 **Capoufficio**  
Ivan Vanolli

  * www.ti.ch/sic

  * Trova collaboratori

  * Dove trovarci

