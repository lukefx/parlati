COMUNICATI

AGENDA

COMUNICATI POLIZIA E MINISTERO

STREAMING

INFORMAZIONI

Dipartimento delle finanze e dell'economia  

__Comunicato stampa

Dipartimento delle finanze e dell'economia  

27 febbraio 2023

__

__Comunicato stampa

Dipartimento delle finanze e dell'economia  

27 febbraio 2023

# Dichiarazione d’imposta 2022 delle persone fisiche

È iniziato in questi giorni l’invio ai contribuenti dei moduli per compilare
la dichiarazione d’imposta 2022 delle persone fisiche, che dovrà essere
ritornata al proprio Ufficio circondariale di tassazione entro il 30 aprile
2023 con la possibilità, per chi non fosse in grado di rispettare questo
termine, di chiedere una proroga fino al 30 settembre 2023. Le importanti
novità di quest’anno sono tre: la possibilità dell’invio elettronico senza
firma, quattro video tutorial che guidano l’utente nella compilazione e la
possibilità di chiedere una proroga dei termini di inoltro direttamente
online.

  

Nella dichiarazione d’imposta dovranno essere indicati i redditi conseguiti
nel corso del 2022 e la sostanza posseduta al 31 dicembre 2022 o alla fine
dell’assoggettamento per i contribuenti che, nel corso dell’anno 2022, hanno
trasferito il proprio domicilio all’estero.

**_Novità eTax 2022_** **: invio elettronico senza firma  
** Tramite il programma eTax è possibile effettuare la trasmissione
elettronica della dichiarazione 2022 e dei relativi giustificativi **senza più
l’obbligo di dover stampare e inviare per posta la ricevuta firmata**. Nel
corso della procedura il/la contribuente potrà scegliere una delle seguenti
opzioni di invio elettronico:

  1. **Inviare in formato elettronico la totalità dei moduli e dei documenti giustificativi**. In questo caso la dichiarazione trasmessa elettronicamente sarà da subito considerata come completa e rientrata. Alla fine della procedura d’invio elettronico verrà generato da eTax un **foglio di conferma** , valido quale attestazione dell’avvenuto rientro della dichiarazione presso l’autorità fiscale.
  2. **Inviare in formato elettronico solamente una parte dei moduli e dei giustificativi e spedire per posta i rimanenti documenti cartacei**. Alla fine della procedura di invio elettronico verrà generato un **foglio accompagnatorio** che dovrà essere stampato e accluso ai documenti cartacei destinati a essere inviati all’Ufficio di tassazione tramite la busta di ritorno ufficiale. Con questa opzione la dichiarazione sarà considerata completa e rientrata solamente al momento in cui, oltre ai dati elettronici, l’autorità di tassazione avrà ricevuto anche i documenti cartacei e il relativo foglio accompagnatorio. 

Si segnala che l’invio elettronico può essere effettuato una sola volta.
Rimangono tuttora validi anche gli altri metodi di trasmissione della
dichiarazione (la compilazione manuale con invio cartaceo della dichiarazione
oppure l’uso del sistema informatico eTax con invio totalmente cartaceo della
dichiarazione).

**_Novità eTax 2022_** **: quattro videotutorial dedicati**  
Sul sito internet www.ti.ch/etax, sotto la categoria ‘Imposte persone
fisiche’, è possibile visionare quattro nuovi videotutorial espressamente
dedicati ad eTax che permettono di seguire, passo a passo e con facilità,
tutta la procedura di compilazione della dichiarazione, dall’installazione del
software all’invio totalmente elettronico di tutti i moduli e dei
giustificativi. I video riguardano diverse tipologie di cittadine e cittadini:
dal giovane salariato con appartamento in affitto alla coppia di pensionati
con casa di proprietà.

**Versione aggiornata del programma informatico eTax  
** Il programma informatico eTax, scaricabile gratuitamente dal sito internet
www.ti.ch/etax, rende la compilazione dei moduli fiscali semplice e agevole.
**L’auspicio della Divisione delle contribuzioni è che un numero sempre
maggiore di contribuenti approfitti di questa opportunità che offre numerosi
vantaggi** :

  * i calcoli vengono eseguiti in automatico (totali calcolati e riportati nei rispettivi moduli);
  * la possibilità di visualizzare il riepilogo con le deduzioni cantonali e federali;
  * il calcolo immediato del dovuto d’imposta;
  * la presenza di un listino dei corsi integrato nell’elenco titoli (quotazioni, dividendi, ecc.);
  * la conservazione dei dati relativi ai contribuenti, ai titoli ed agli immobili, che rimangono riutilizzabili per la dichiarazione dell’anno successivo;
  * il risparmio di carta e di tempo. 

**_Novità 2022_** **: invio della richiesta di proroga online**  
Oltre alla richiesta in forma cartacea da spedire al proprio Ufficio di
tassazione, dall’anno fiscale 2022 è possibile effettuare direttamente online
la richiesta di proroga dei termini di inoltro della dichiarazione d’imposta
(differimento fino al 30 settembre 2023). È sufficiente scansionare il codice
QR presente nella lettera di proroga che è stata spedita con la dichiarazione
d’imposta, oppure collegarsi al sito www.ti.ch/pf-proroga identificandosi poi
attraverso il numero di registro e la propria data di nascita. ****

**Sito internet della Divisione delle contribuzioni (**www.ti.ch/fisco **)**  
Il contribuente può trovare i riferimenti alle disposizioni della legge
tributaria, i moduli, le circolari menzionate nelle istruzioni che
accompagnano i moduli fiscali, i calcolatori d’imposta, i moltiplicatori
comunali nonché i formulari per la richiesta online di attestazioni fiscali e
copie di documenti _._ __

**Richieste di informazioni**  
Gli Uffici circondariali di tassazione sono a disposizione dei contribuenti
per tutte le informazioni che dovessero necessitare in relazione alla
compilazione dei moduli fiscali.

Eventuali richieste che riguardano il pagamento delle imposte cantonali e
federali sono invece da rivolgere all’Ufficio esazione e condoni a Bellinzona.

