Famiglia e figli __Supporto, aiuto e protezione  
Aiuto e protezione __Protezione di famiglie, minori e adulti | Aiuto alle
vittime  

#  Case protette per donne

Le case protette accolgono donne e madri con i loro figli, che hanno
l’esigenza di allontanarsi dal domicilio per motivi di violenza domestica
(fisica, psichica, economica, sociale, sessuale). Oltre alla messa in
protezione, è possibile ricevere in modo anonimo e gratuito una consulenza
nell'ambito della violenza domestica.

### Chi può essere accolto e a quali condizioni?

Le strutture possono accogliere donne e madri con il loro figli, secondo
alcuni criteri di ammissione che vengono valutati direttamente con il
personale educativo.

Di regola non vengono accolte donne con un disagio psicologico importante (che
richiede cure specialistiche) o donne che fanno consumo di sostanze
stupefacenti o di alcol. Per questa particolare casistica si fa infatti capo a
strutture specifiche, ad esempio a Casa Santa Elisabetta, che si occupa anche
di questa tipologia di utenza.

### Quali servizi offrono?

Le operatrici offrono un accompagnamento educativo nell’affrontare la
situazione di violenza vissuta. La protezione, l’ascolto e il sostegno sono
gli obiettivi principali dell’accompagnamento proposto.

Le donne vengono informate in merito alle varie opportunità e viene
organizzato un lavoro di rete con il coinvolgimento di diversi professionisti
(avvocati, polizia, Servizio LAV, scuole). La donna rimane in ogni momento
responsabile del suo progetto e decide come portare avanti il suo percorso.

### Come si svolge la vita quotidiana all’interno di una casa protetta?

Le strutture chiedono di rispettare alcune regole per garantire la sicurezza
degli ospiti (ad es. telecamere, chiusura delle porte a chiave, ecc.).

Ogni donna ha a disposizione una o più camere, a dipendenza del numero e
dell’età dei figli, all’interno di un appartamento condiviso con altre ospiti.
Gli spazi quali il bagno, la cucina e la sala sono in comune.

La presenza educativa non è garantita 24 h/24 ma è adeguata ai bisogni delle
donne accolte, all’organizzazione della quotidianità e alle attività che
vengono proposte. Di notte le operatrici sono raggiungibili tramite il
picchetto telefonico.

### Il personale ha una formazione specifica nel settore psico-pedagogico?

Le operatrici delle case hanno una formazione in lavoro sociale. Delle
collaborazioni multidisciplinari con i professionisti presenti sul territorio
vengono organizzate in base ai bisogni della donna accolta (ad es. sostegno
psicologico).

### Qual è il tempo di permanenza?

Il tempo di permanenza presso la struttura varia in base al progetto della
persona accolta (da una notte fino a 6 mesi). Non vige nessun obbligo minimo
di permanenza.

### Qual è il costo a carico dell'utente?

La Legge federale concernente l’aiuto alle vittime di reati (LAV) garantisce
la copertura integrale dei costi del soggiorno delle ospiti e dei loro figli
per una durata di 35 giorni.

Se la permanenza si prolunga oltre i 35 giorni, il costo viene parzialmente
coperto dalla LAV per un massimo di sei mesi. All’ospite viene richiesto un
contributo giornaliero di fr. 30 per adulto e di fr. 20 per minore, nella
misura in cui le sue condizioni finanziarie lo consentano.

Nel caso di situazioni particolari può essere valutato l’esonero dal pagamento
di questa quota o un supporto tramite l’Ufficio del sostegno sociale e
dell’inserimento.

La situazione economica della persona accolta non deve rappresentare un
ostacolo alla messa in protezione: la priorità rimane la protezione delle
donne e dei loro figli. Le modalità di pagamento potranno essere discusse
direttamente con le strutture al termine del soggiorno.

### Dove si trovano le strutture?

Le strutture sono distribuite su tutto il territorio. L’indirizzo rimane
tuttavia riservato, in modo tale da garantire la sicurezza degli ospiti.

### Basi legali

  * 0.311.35 Convenzione del Consiglio d’Europa sulla prevenzione e la lotta contro la violenza nei confronti delle donne e la violenza domestica (Convenzione di Istanbul) del 11 maggio 2011
  * 312.5 Legge federale concernente l’aiuto alle vittime di reati (LAV) del 23 marzo 2007
  * 874.100 Legge sul sostegno alle attività delle famiglie e di protezione dei minorenni (Legge per le famiglie) del 15 settembre 2003
  * 874.110 Regolamento della legge per le famiglie del 20 dicembre 2005

### Correlati

  * Servizio per l'aiuto alle vittime di reati (Servizio LAV)
  * Violenza domestica

### Link e approfondimenti

  * Associazione Armònia
  * Associazione Consultorio e Casa delle Donne

### A chi rivolgersi

La messa in protezione può essere organizzata 24 h/24 chiamando direttamente i
picchetti telefonici:

  * Sopraceneri (Casa Armònia): 0848 33 47 33
  * Sottoceneri (Casa delle Donne): 078 624 90 70

È inoltre possibile contattare il Servizio per l'aiuto alle vittime di reati
(Servizio LAV) al numero 0800 866 866, in particolare per richiedere una
consulenza.

