Famiglia e figli __Tempo libero e socializzazione  

#  Centri di socializzazione

I centri di socializzazione sono strutture di prossimità gestite da gruppi,
privati o Comuni, che offrono a bambini di età inferiore ai 12 anni e alle
loro famiglie attività di incontro, di condivisione, di gioco e di
partecipazione volte a favorire il coinvolgimento attivo dei genitori.

### A chi sono destinati?

La partecipazione si rivolge in particolare a famiglie con bambini al di sotto
dei 12 anni di età.

### Cosa offrono?

Le attività proposte possono variare molto ma di principio si tratta di
attività ricreative e ludiche, di incontro e di socializzazione genitori-
bambini. Per i genitori possono essere proposti incontri informativi/formativi
su temi inerenti all'infanzia e al sostegno alla genitorialità. Alcuni centri
propongono delle attività mirate rispetto a delle tematiche specifiche, ad
esempio rivolte a famiglie con un percorso migratorio.

### Quali sono gli obiettivi?

Gli obiettivi principali sono:

  * rispondere ai bisogni relazionali delle famiglie;
  * permettere alle famiglie di rafforzare o creare legami di vicinato;
  * creare occasioni di socializzazione, di scambio e di collaborazione.

### I bambini devono essere accompagnati da un genitore?

I centri di socializzazione non hanno lo scopo di rispondere a bisogni di
conciliabilità famiglia-lavoro, bensì di permettere alle famiglie di giocare
un ruolo attivo nella progettazione, nello svolgimento, nella conduzione o
nella condivisione di attività che concernono la famiglia. Ai centri è dunque
richiesto di promuovere e garantire il coinvolgimento attivo dei genitori.

### In quali orari e periodi dell’anno sono aperti?

Gli orari di apertura variano a dipendenza del centro. Generalmente:

  * se rivolte a bambini in età scolare, le attività sono proposte durante l’anno scolastico in orari extrascolastici;
  * se rivolte a bambini in età prescolare, le attività sono proposte durante l'orario scolastico.

I centri di socializzazione a cui viene riconosciuto un sussidio cantonale
devono garantire un’attività continuata nel tempo e accessibile a tutti
durante il periodo scolastico, cumulativamente per almeno otto ore alla
settimana.

### È necessario iscriversi?

La frequentazione del centro è libera ma può essere necessario iscriversi.

### La partecipazione è gratuita?

Le attività possono essere gratuite o prevedere un contributo finanziario,
solitamente limitato.

### Il personale che coordina le attività ha una formazione specifica?

Il personale non è necessariamente formato e le attività vengono spesso svolte
a titolo volontario poiché, per principio, il centro di socializzazione
promuove la partecipazione attiva dei genitori nella sua organizzazione.

### Chi può costituire e coordinare un centro di socializzazione?

Le attività non presuppongono un affido a terzi. Possono dunque costituire e
coordinare un centro di socializzazione i gruppi (anche gruppi di famiglie) o
le associazioni senza scopo di lucro il cui interesse è rivolto alle famiglie.

### I centri di socializzazione sono sottoposti a una vigilanza cantonale?

I centri di socializzazione non sono soggetti ad autorizzazione e neppure a
vigilanza. Se garantiscono determinati criteri, l’Ufficio per il sostegno a
enti e attività per le famiglie e i giovani (UFaG), può erogare dei sussidi
(costi di affitto, spese accessorie, materiale didattico e costi
amministrativi).

I criteri di sussidio vengono regolarmente verificati ma non è prevista una
vigilanza in loco, come avviene invece per i nidi dell’infanzia o per i centri
extrascolastici. In caso di segnalazioni, l’UFaG può valutare di intervenire o
prendere contatto con le autorità o con la polizia, a dipendenza della portata
della segnalazione.

### Quali passi intraprendere per aprire un centro di socializzazione?

Si consiglia di contattare l'UFaG, che è a disposizione per fornire maggiori
informazioni e per offrire una consulenza.

### Basi legali

  * 874.100 Legge sul sostegno alle attività delle famiglie e di protezione dei minorenni (Legge per le famiglie) del 15 settembre 2003
  * 874.110 Regolamento della legge per le famiglie del 20 dicembre 2005

### Correlati

  * Preasili

### A chi rivolgersi

**Ufficio del sostegno a enti e attività per le famiglie e i giovani**  
Vicolo Santa Marta 2  
6501 Bellinzona

tel. +41 91 814 54 51  
fax dss_ufag.fax@ti.ch  
dss-ufag@ti.ch

  * Dove trovarci

### Centri di socializzazione in Ticino

  * Consulta la lista

