  * Presentazione
  * Christian Vitta
  * Contatti
  * Organigramma

#  Presentazione del Dipartimento delle finanze e dell'economia

Il Dipartimento delle finanze e dell'economia (DFE) si occupa
contemporaneamente delle finanze dello Stato e dell'economia del Paese.  
L'attività del DFE si basa su un lavoro di concerto con gli altri 4
Dipartimenti nell'attuazione della politica economica-finanziaria del Paese.  
La gestione delle entrate e della spesa dello Stato e la promozione dello
sviluppo economico del Cantone spettano alle tre divisioni del Dipartimento.

Divisione delle contribuzioni: si occupa delle risorse finanziarie - che
provengono soprattutto dalla ricchezza prodotta dal Paese - di cui lo Stato ha
bisogno per assolvere i suoi compiti. Le risorse principali dello Stato sono
costituite dalle imposte pagate sul reddito e sulla sostanza dei cittadini
contribuenti e sugli utili e sul capitale delle società.

Divisione dell'economia: informa il Governo sulla situazione economica del
Cantone e, in base alle scelte governative, attua i necessari provvedimenti
per promuovere l'economia. Pur nell'ambito limitato delle competenze del
Cantone, l'attività di promozione tocca tutti i settori economici (primario,
secondario e terziario), sostenendo in particolare l'iniziativa privata
nell'insediamento di nuove attività produttive e nello sviluppo di quelle
esistenti per rinforzare il tessuto economico cantonale, favorire la creazione
di nuovi posti di lavoro e incentivare la creazione di redditi.

Divisione delle risorse: raggruppa i servizi centrali che sostengono
l'attività di tutto lo Stato. Fornendo le risorse umane, materiali e tecniche,
oltre che finanziarie, assicura il funzionamento di tutta l'amministrazione
cantonale.

