  * Il registro di commercio
  * Ricerche nel registro di commercio
  * Registri di commercio di altri cantoni
  * Comunicazioni

#  Registro di commercio

Il registro di commercio è una banca dati pubblica, amministrata dallo Stato,
che contiene importanti informazioni relative ai soggetti giuridici che
svolgono un'attività commerciale. Esso ha lo scopo di registrare e pubblicare
fatti giuridicamente rilevanti e garantisce la certezza del diritto nonché la
protezione dei terzi. In particolare promuove la sicurezza del commercio
conferendo determinati effetti giuridici ai fatti iscritti.

In esso vi sono contenuti i seguenti enti giuridici:

  *  **le ditte individuali** (art. 934 cpv. 1 e 2 CO; art. 36 – 39 ORC); 
  * **le società in nome collettivo** (art. 552 segg. CO; art. 40 – 42 ORC); 
  * **le società in accomandita** (art. 594 segg. CO; art. 40-42 ORC); 
  * **le società anonime** (art. 620 segg. CO; art. 43 – 65 ORC); 
  * **le società in accomandita per azioni** (art. 764 segg. CO; art. 66 – 70 ORC); 
  * **le società a garanzia limitata** (art. 772 segg. CO; art. 71 – 83 ORC); 
  * **le società cooperative** (art. 828 segg. CO; art. 84 – 89 ORC); 
  * **le associazioni** (art. 60 segg. CC; art. 90 – 93 ORC); 
  * **le fondazioni** (art. 80 segg. CC; art. 94 – 97 ORC); 
  * **le società in accomandita per investimenti collettivi di capitale** (art. 98 segg. della legge del 23 giugno 2006 sugli investimenti collettivi [LlCol]; 98 – 100 ORC); 
  * **le società di investimento a capitale fisso** (art. 110 segg. LlCol; art. 101 ORC); 
  * **le società di investimento a capitale variabile** (art. 36 segg. LICol; art. 102 – 105 ORC); 
  * **gli istituti di diritto pubblico** (art. 2 lett. d Lfus; art. 106 – 108 ORC); 
  * **le succursali di enti giuridici esteri e svizzeri** (art. 935 CO; art. 109 – 115 ORC). 

####  Composizione

Il registro di commercio si compone del registro giornaliero, che contiene
tutte le iscrizioni in ordine cronologico, e del registro principale, il quale
contiene tutte le iscrizioni giuridicamente valide classificate per ente
giuridico. Ogni iscrizione è fondata su dei documenti giustificativi.

####  Accesso alle informazioni

Le iscrizioni nel registro principale, le notificazioni e i documenti
giustificativi sono pubblici.

Su domanda, gli uffici del registro di commercio autorizzano la consultazione
del registro principale, della notificazione e dei documenti giustificativi e
rilasciano:

  *  **estratti** autenticati delle iscrizioni concernenti un ente giuridico;
  *  **copie** delle notificazioni e dei documenti giustificativi.

L’ufficio del registro su domanda attesta anche che un determinato ente
giuridico non è iscritto nel registro.

