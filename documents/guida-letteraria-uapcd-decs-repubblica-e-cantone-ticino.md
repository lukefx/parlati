  * Osservatorio culturale del Cantone Ticino
  * Comitato scientifico
  * Osservatori culturali nel mondo
  * Progetti e ricerche
  *  __Agenda culturale
  * Banca dati operatori culturali
  *  __Guida letteraria
    * Mappa letteraria
    * I fascicoli
    * Partecipare al progetto
    * Guide e mappe letterarie nel mondo
    * Altri materiali
  *  __Statistiche culturali

#  Guida letteraria della Svizzera italiana

> “ _Ammirato da lassù il Lago Maggiore, che scende serpeggiando a meridione,
> mi apparì veramente come un largo fiume di luce. E, quasi fossi anch'io
> fatto degno di uno stupendo intenso potere, mi recitai mentalmente la
> terzina del canto trentesimo del Paradiso, che stavo proprio in quei tempi
> studiando, da solo: E vidi lume in guisa di riviera / fulgido di fulgore,
> intra due rive / dipinte di mirabil primavera_.” Dante Bertolini, _Quartine
> del Lago Maggiore_ , 1987

La Guida letteraria della Svizzera italiana è un’iniziativa che vuole portare
nuovi sguardi sul nostro territorio, attraverso gli occhi degli scrittori e
dei poeti che lo hanno interpretato. Ernest Hemingway, Hermann Hesse, Patricia
Highsmith, Arthur Rimbaud, Ignazio Silone, Elias Canetti, Eugenio Montale,
Giacomo Casanova, Erich Maria Remarque, Max Frisch sono solo alcuni degli
autori che hanno vissuto o soggiornato a Sud delle Alpi, usando il suo
paesaggio come sfondo della narrazione e rendendo la Svizzera italiana una
terra non solo di passaggio, ma anche d’accoglienza, di rifugio e
d’ispirazione creativa.

Descrizioni, impressioni e vite vissute di letterati ticinesi, svizzeri e
stranieri, registrate in pagine di prosa, poesia, epistolari, diari e
resoconti di viaggio, a loro volta riunite in un percorso di scoperta rivolto
al largo pubblico, agli specialisti e alle scuole. Dalle recensioni del
viaggiatore inglese Samuel Butler, che visita il Sud delle Alpi nella seconda
metà dell'Ottocento e scrive dei suoi alloggi e panorami prediletti,
all'Ascona descritta come una "Capri nordica" dal Premio Nobel Eugenio Montale
nel 1971.

Allo stato attuale l’OC, che cura l’iniziativa, ha raccolto complessivamente
**2'327 citazioni, 663 autori e 324 luoghi** verificati, anche grazie alle
segnalazioni giunte dal pubblico. La Guida è un progetto innovativo in cui la
diffusione e la mediazione del patrimonio letterario della Svizzera italiana
si combinano con un aspetto dinamico e partecipativo. Si intende in questo
modo promuovere la nascita di una comunità di lettori-segnalatori e la
collaborazione con altre istituzioni votate alla promozione della lettura.

Il progetto beneficia del sostegno dell'Aiuto federale per la lingua e la
cultura italiana.

Per ulteriori informazioni e richieste di collaborazione: decs-oc(at)ti.ch.

