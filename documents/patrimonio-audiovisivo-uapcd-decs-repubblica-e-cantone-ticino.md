  * Sistema per la valorizzazione del patrimonio culturale
  * Comitato scientifico
  * Progetti e ricerche
  *  __Biblioteca digitale
  *  __Museo virtuale
  *  __Patrimoni digitali ticinesi
  * Piattaforma catalografica
  *  __Raccomandazioni
  *  __Sàmara
  * Patrimonio audiovisivo

#  Patrimonio audiovisivo

###  Censimento del patrimonio audiovisivo

Il censimento del patrimonio audiovisivo del Cantone Ticino è curato dal
Sistema per la valorizzazione del patrimonio culturale (SVPC) in
collaborazione con l’Associazione per la salvaguardia della memoria
audiovisiva svizzera (Memoriav). L’obiettivo è la realizzazione di una
mappatura dettagliata del significativo patrimonio costituito da materiale
fotografico, audio e video conservato presso archivi pubblici e privati.  
  
Un importante passo in questa direzione è stato intrapreso nel 2004, quando
Memoriav ha promosso una prima indagine sui patrimoni audiovisivi, curata
dalla Fonoteca Nazionale Svizzera (FN) e intitolata _Il patrimonio musicale e
audiovisivo degli archivi e biblioteche del Cantone Ticino_. Il catalogo
compilato in quell’occasione elenca fonti musicali e audiovisive presenti sul
territorio e custodite presso archivi, biblioteche, comuni, parrocchie,
istituzioni varie e privati cittadini, allo scopo di favorirne la conoscenza e
l’accessibilità.  
  
La nuova indagine – il cui inizio è previsto per febbraio 2023 – si svolge
nell’ambito di un più ampio progetto volto alla tutela e alla valorizzazione
del patrimonio audiovisivo svizzero, a cui i singoli cantoni sono invitati ad
aderire contribuendo al reperimento e alla raccolta di dati su fondi e
collezioni. Le informazioni così riunite consentiranno di tracciare una
cartografia aggiornata del panorama audiovisivo a livello nazionale,
facilitando l’elaborazione e l’adozione di strategie di conservazione
condivise tra i diversi portatori d’interesse.  
  
Per restare aggiornati sugli sviluppi di questo importante progetto è stato
attivato il sito www.ti.ch/patrimonio-audiovisivo. Maggiori dettagli e
informazioni possono essere richiesti all’indirizzo decs-patrimonio(at)ti.ch.

  * Segnalate un fondo o una collezione
  * Lettera informativa dell'OC dedicata al patrimonio audio-visivo
  * Sito Memoriav
  * Fonoteca nazionale svizzera
  * lanostraStoria

###  FAQ - Censimento del patrimonio audiovisivo

apri tutto / chiudi tutto

####

Chi può partecipare al censimento?

 __

L’invito a partecipare al censimento è rivolto a tutte/i coloro che possiedono
foto, video e altri materiali audiovisivi che documentano spaccati della
cultura ticinese. Questo riguarda istituzioni cantonali, enti, associazioni,
archivi, ma anche privati: chiunque fosse in possesso di materiale audiovisivo
che documenta in qualche modo la storia, la società, la cultura, l'economia,
il paesaggio e le località del Canton Ticino, è invitato ad annunciarsi.

####

Che cosa si intende con materiale audiovisivo?

 __

Con “materiale audiovisivo” si intendono tutte le forme di registrazione di
suoni e immagini fisse o in movimento, analogiche o digitali. Ciò comprende
foto, video, film, riprese audio, nonché tutto il materiale relativo alla
contestualizzazione delle informazioni.

####

Come faccio a capire se ciò di cui dispongo può essere utile al censimento?

 __

Non è sempre facile capire l’entità e il valore dei documenti audiovisivi in
quanto non esistono parametri precisi per misurarne la rilevanza: ciò che oggi
può apparire marginale, un domani può acquisire una valenza culturale non
indifferente. Spesso sono materiali che non svolgono unicamente un ruolo
documentario, ma che assumono anche valenze personali ed emotive. Inoltre, il
materiale in vostro possesso non deve necessariamente essere già organizzato o
archiviato in maniera sistematica: partecipare al censimento può costituire
l’occasione di mettere mano a vecchi materiali e dare loro l’importanza che
meritano. Nel caso aveste dubbi sull’utilità del materiale in vostro possesso,
potete rivolgervi al nostro Ufficio.

####

Ho del materiale audiovisivo che potrebbe essere interessante ai fini del
censimento. Cosa devo fare?

 __

Qualora non aveste ancora ricevuto il questionario da compilare, potete
richiederlo scrivendoci all’indirizzodecs-patrimonio(at)ti.ch. Una volta in
possesso del questionario, vi invitiamo a compilarlo nella sua interezza e a
trasmettercelo al più presto.

####

Devo inviare fisicamente il materiale audiovisivo in mio possesso? Posso
consegnarlo a qualcuno?

 __

Lo scopo del Censimento del patrimonio audiovisivo è principalmente quello di
raccogliere informazioni su collezioni pubbliche e private; il materiale
audiovisivo rimane tuttavia presso i/le proprietari/e. Una volta ultimata la
raccolta dei dati, per chi lo desiderasse, sarà possibile ottenere una
consulenza e discutere dell’eventuale deposito del fondo presso uno degli enti
competenti.

####

Ho riscontrato problemi tecnici nella compilazione del questionario oppure non
riesco a rispondere ad alcune domande. Cosa posso fare?

 __

Il questionario è compilabile in più sessioni, perciò qualora incontraste
difficoltà o voleste interrompere il processo e continuare in un secondo
tempo, basterà premere “Riprendi più tardi” in alto a destra dello schermo.
Per qualunque domanda, dubbio o difficoltà, siamo a vostra disposizione per
fornire le indicazioni necessarie.

####

Ho inavvertitamente inviato il questionario senza averlo prima debitamente
compilato ed ora non posso più accedervi. Cosa posso fare?

 __

Una volta eseguito l’invio definitivo non è più possibile accedere al
questionario e modificare le risposte. Nel caso di invio involontario vi
invitiamo a contattarci segnalandoci l’accaduto.

####

Ho ricevuto il questionario e conosco altre persone che potrebbero essere
interessate al censimento. Come posso fare affinché ricevano anche loro
l’invito a partecipare al progetto?

 __

Dato che ogni questionario possiede un codice d’accesso individuale, non si
può inoltrare la stessa mail di invito a terze persone. È necessario inviare
un invito individuale a ogni persona che ritiene di essere in possesso di
documentazione interessante ai fini dell’indagine. Per questo motivo, qualora
foste a conoscenza di altre persone/enti interessate a partecipare al
censimento, vi invitiamo a fornirci il loro contatto oppure a inoltrare loro
il nostro recapito.

####

Perché dovrei partecipare a questo censimento?

 __

L’invito a partecipare al censimento proviene dall’Ufficio dell’analisi e del
patrimonio culturale digitale (UAPCD) per conto del Dipartimento
dell’educazione, della cultura e dello sport (DECS). L’obiettivo è quello di
realizzare un censimento del patrimonio audiovisivo del Cantone, un’idea nata
dall’Associazione per la salvaguardia della memoria audiovisiva svizzera
(Memoriav). Oltre alla realizzazione di una mappatura aggiornata e dettagliata
del panorama audiovisivo nazionale, l’iniziativa desidera sensibilizzare il
pubblico sull’importanza della tutela di questo patrimonio ed eventualmente
aiutare i/le proprietari/e dei fondi nella loro conservazione. La vostra
partecipazione al sondaggio può contribuire alla creazione di una mappatura
esaustiva e ricca del nostro territorio e rappresenterebbe per voi l’occasione
di rivalutare il materiale audiovisivo in vostro possesso, con il supporto di
professioniste/i del campo.

####

Non sono interessata/o a partecipare al censimento oppure non possiedo
materiale audiovisivo utile per l’indagine.

 __

Nel caso riteneste di non essere in possesso di materiali interessanti ai fini
dell’indagine, vi preghiamo di accedere comunque al questionario e di
indicarlo nella sua sezione iniziale. Vi incoraggiamo a segnalarci i recapiti
di eventuali detentori di documenti audiovisivi di possibile interesse, o
persone in possesso di informazioni utili a riguardo.

####

Contatti

 __

Per ulteriori informazioni, l’Ufficio dell’analisi e del patrimonio culturale
digitale (UAPCD) rimane volentieri a disposizione.  
  
Link al sito: https://www.ti.ch/patrimonio-audiovisivo  
E-mail: decs-patrimonio(at)ti.ch  
Telefono: 091 814 34 74

