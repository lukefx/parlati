  * __Acque superficiali
  *  __Acque sotterranee
  *  __Approvvigionamento idrico
  *  __Smaltimento delle acque
    * Smaltimento dei fondi
    *  __Strumenti
    * Realizzazione delle opere
  *  __Impianti di depurazione (IDA)
  *  __Industrie e artigianato
  *  __Serbatoi (tank)
  *  __Finanziamento e sussidi
  *  __Organizzazione
  * Menu
  * Nuova Legge sulla gestione delle acque
  * Valorizziamo l'acqua

#  Smaltimento delle acque

In Ticino le prime opere di canalizzazione sono state realizzate alla fine del
19° secolo, nelle zone prevalentemente urbane.

Le acque reflue erano immesse direttamente nei ricettori, senza trattamento,
in quanto si trattava prioritariamente di garantire la salubrità delle zone
abitate.

A partire dagli anni 1970, a seguito dell’entrata in vigore della legge
federale contro l’inquinamento delle acque (LIA, 1971), **ora abrogata** , e
della legge d’applicazione cantonale (LALIA, 1975), l’attenzione è stata
portata sulla protezione delle acque.

È quindi iniziata la costruzione dei principali impianti centrali di
depurazione e sono state ampliate le reti di canalizzazioni, anche
sull’impulso dato dal Decreto federale urgente (DFU) del 1972 che richiedeva,
per i Comuni privi di Piano Regolatore, la definizione di una zona edificabile
(entro la quale i Comuni dovevano realizzare le reti di smaltimento delle
acque).

Realizzazione di una canalizzazione (Biasca, 1979)  

Costruzione dell'impianto di depurazione (Bissone, 1976) - dismesso dal 2003  

La LALIA attribuiva al Cantone il compito di allestire un piano cantonale di
risanamento (delle acque) che definiva l’ubicazione degli impianti centrali di
depurazione e l’estensione delle reti consortili.

La legge federale sulla protezione delle acque (LPAc, 1991) attualmente in
vigore si prefigge di proteggere le acque da effetti pregiudizievoli
garantendo la funzione naturale del ciclo idrologico e l’approvvigionamento
idrico, preservando biotopi e fauna ittica, permettendo l’uso delle acque a
scopo di svago e ristoro.

Sull’arco di circa 40 anni in Ticino sono stati investiti oltre 2 miliardi di
franchi per opere pubbliche, che hanno beneficiato di sussidi cantonali e
federali per quasi la metà dell’ammontare totale, in un rapporto di 2/3 a
carico del Cantone e 1/3 a carico della Confederazione: questi investimenti
hanno permesso di raggiungere un grado di allacciamento di oltre il 90% della
popolazione ed un buon livello di depurazione delle acque.

L’attuale visione strategica dell’Ufficio federale dell’ambiente punta a una
gestione integrata delle acque a livello di bacino: le acque sono quindi
considerate un sistema globale nel quale sono contemplati gli aspetti di
utilizzo, protezione delle acque e protezione dalle acque (piene); questo
approccio, che necessita un coordinamento regionale, consente una gestione
delle acque efficiente e mirata.

