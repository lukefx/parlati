  * Il registro fondiario
  * Registro informatizzato
  * Accesso a SIFTI-web

#  Registro fondiario

Il registro fondiario è un servizio pubblico con il compito di amministrare
ufficialmente un registro dei diritti privati sui fondi, come dispone l’art.
942 cpv. 1 CC.  
Nell’accezione più restrittiva del termine il registro fondiario rappresenta
l’insieme della relativa documentazione gestita dal servizio pubblico.  
Il registro fondiario è costituito dal libro mastro e dagli atti che lo
completano (atti delle misurazione catastale, sommarione, documenti
giustificativi), e dal libro giornale (art. 942 cpv. 2 CC).

Presso l’ufficio sono depositati i vari documenti giustificativi che
determinano lo stato giuridico di ogni fondo, in particolare gli stessi
indicano:

  * il proprietario;
  * i diritti reali limitati (servitù, oneri fondiari, diritti di pegno);
  * i diritti personali (diritti di compera, di prelazione, di recupera, di riversione, contratti di locazione, restrizioni della facoltà di disporre).

Il registro fondiario può essere tenuto, previo autorizzazione del Consiglio
federale, mediante elaborazione elettronica dei dati (art. 949a CC).

####  Funzione del registro fondiario

Lo scopo del registro fondiario, che è un registro pubblico ai sensi dell’art.
9 CC, consiste nella realizzazione del principio della pubblicità in materia
immobiliare. Principio secondo il quale i diritti reali devono essere resi
manifesti per i terzi.

####  Pubblicità del registro fondiario

Conformemente agli art. 970 cpv. 2 Codice civile (CC) e art. 26 Ordinanza sul
registro fondiario (ORF), chiunque, anche senza far valere un interesse, ha
diritto di essere informato sui seguenti dati del libro mastro:

  * la designazione e la descrizione del fondo;
  * il nome e l’identità del proprietario;
  * la forma di proprietà e la data d’acquisto;
  * servitù e oneri fondiari;
  * le menzioni, salvo le eccezioni previste all’art. 26 cpv. 1 lett. c ORF.

Chi rende verosimile un interesse ha diritto di consultare il registro
fondiario o di farsene rilasciare estratti.

Nessuno può valersi dell’eccezione che ignorasse il contenuto del registro
fondiario.

####  Alta sorveglianza sul registro fondiario

L'alta sorveglianza consiste nel vigilare sull’attuazione uniforme del diritto
mediante delle direttive, ispezioni e chiarificazioni come pure delle
procedure di ricorso previste dal diritto del registro fondiario.  
La Confederazione esercita attraverso l’Ufficio federale per il diritto del
registro fondiario e del diritto fondiario (UFRF) l'alta sorveglianza in
materia di registro fondiario.

####  Registro fondiario provvisorio (RFP)

È un registro dichiaratorio e si compone :

  1. del registro delle mutazioni e delle servitù;
  2. del registro dei pegni e dei pignoramenti immobiliari;
  3. del catasto dei diritti d'acqua;
  4. del libro giornale (libro generale d'ordine);
  5. dei documenti giustificativi;
  6. degli atti catastali del raggruppamento terreni.

Questo registro **è retto dalla legislazione cantonale** (registro cantonale)
con le stesse norme del RFD ma non ha tutti gli effetti di quest'ultimo specie
per la pubblicità e per la forza probatoria del diritto iscritto (pubblica
fede), vedi art. 48 Titolo finale CC.

Nello stesso sono iscritti tutti i rapporti giuridici costituiti dopo il 1.
gennaio1912 (data di entrata in vigore del CC).

Una particolarità di questo registro è quella che la prova del diritto di
disporre è costituita dall'estratto censuario (rilasciato dal Comune
rispettivamente dal geometra revisore/assuntore).

Ne segue che solo la persona iscritta come proprietaria nello stesso è
presunta tale ed è legittimata a disporre del RF.

La ricerca dei fondi nel RFP è **alfabetica** , nel senso che è necessario
partire dal proprietario attuale per poi cercare i dati della particella, le
servitù, gli oneri e i pegni immobiliari iscritti.

Per risalire ai proprietari anteriori in regime di RFP è necessario ricorrere
ad una **dichiarazione delle volture** da parte del comune di situazione del
fondo (il comune può

rilasciare estratti delle mutazioni di proprietà a partire dal 1897 - art. 12
Regolamento per la tenuta dei catastrini censuari ufficiali nei comuni con il
RFP).

E' regolato dalla Legge cantonale sul RF del 1998 e relativo Regolamento pure
del 1998.

####  Registro fondiario definitivo (RFD)

È il registro per antonomasia, lo stesso **esplica l'effetto della pubblica
fede** (ad eccezione di alcuni elementi quali la misurazione, la descrizione
del fondo, i valori di stima e il registro dei creditori). E' organizzato e
**regolamentato a livello federale** (registro federale).

La ricerca, trattandosi di un registro tabulare, deve essere effettuata per
Comune/Sezione ed in base alla numerazione particellare catastale.

Trova nelle disposizioni contenute nel CC e relativa ordinanza federale (ORF)
i principi per la sua applicazione.

####  Registro fondiario prodefinitivo (Rprodef)

Potrebbe essere definito, in parole povere, come una sottospecie del registro
definitivo il quale però non è intavolato, in via eccezionale, sulla base
degli atti della misurazione catastale ufficiale, prevista dalle leggi
federali, ma è allestito con l'utilizzo di altre mappe ritenute idonee dal
Consiglio di Stato.

Questo genere di registro produce tutti gli effetti giuridici inerenti al RFD,
anche nei riguardi dei terzi in buona fede, che non si estendono tuttavia alla
delimitazione dei fondi.

####  Organizzazione

L'organizzazione della tenuta del registro fondiario nel Cantone Ticino è
caratterizzata da una ripartizione decentralizzata delle competenze sulla
gestione e la conservazione dello stesso tra i singoli uffici distrettuali.
Tale compito è quindi affidato agli uffici dei registri (cfr. art. 17 della
legge di applicazione e complemento del Codice civile).

