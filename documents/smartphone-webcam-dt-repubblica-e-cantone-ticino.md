  * Smartphone

#  Polizia e Territorio

_**Polizia e Territorio**_ è frutto dell’unione delle applicazioni
_**Viabilità Ticino**_ e _**Vostra Polizia**_ , ed è stata realizzata allo
scopo di fornire alla popolazione una versione ottimizzata dei precedenti
applicativi.

In aggiunta alle funzioni finora offerte, è possibile, per esempio, consultare
la mappa aggiornata delle postazioni radar fisse presenti sul territorio
ticinese, ed accedere ad un servizio di geolocalizzazione che permette di
individuare webcam e cantieri ubicati nelle immediate vicinanze dell'utente.

Grazie a questo nuovo canale informativo, il cittadino può ora accedere, in
maniera più efficace, a notizie in tempo reale relative allo stato della
viabilità sulla rete stradale e autostradale della Svizzera italiana (grazie a
una serie di webcam di monitoraggio del traffico), a quelle riguardanti la
segnalazione puntuale dei principali cantieri e lavori in corso sulle strade
cantonali, e ad informazioni concernenti eventuali allarmi e pericoli per la
popolazione (rapine, ricerca di persona scomparsa, …).

L'applicazione _**Polizia e Territorio**_ rappresenta, pertanto, un nuovo
canale d'informazione a complemento di quelli già a disposizione del cittadino
(siti web dedicati, organi di stampa, bollettini radiofonici, pagine
Facebook).

Nella sezione webcam vengono trasmesse, in tempo reale, le immagini riprese da
una vasta e articolata rete di telecamere. Inoltre, vengono fornite
informazioni circa la collocazione delle stesse.

Nello spazio dedicato ai cantieri è presente una mappa aggiornata con
descrizione della località, del genere di conduzione del traffico e del
periodo di esecuzione dei lavori. Non sono visualizzati, per contro, i
cantieri di breve durata e quelli che non causano particolari problemi alla
circolazione stradale.

L'accesso alle webcam attive sulla rete autostradale e alle informazioni sui
lavori in corso è possibile sia attraverso una mappa, sia tramite un elenco.
Inoltre, le sezioni webcam e cantieri sono consultabili anche mediante un
sistema di sintesi vocale e di geolocalizzazione. Quest’ultima permette di
accedere ad una speciale mappa concentrata attorno alla posizione dell'utente,
in modo da fornire in modo più dettagliato le immagini delle webcam e le
informazioni relative ai cantieri in corso nelle immediate vicinanze.

Infine, la nuova applicazione offre l'opportunità d'inserire le sezioni webcam
e cantieri nella lista dei preferiti, per una consultazione più rapida e
immediata.

_**Le immagini diffuse dalle webcams (www.ti.ch/webcam) e dall'app Polizia e
Territorio non vengono registrate. Ogni tre minuti circa, le stesse vengono
sovrascritte e non è prevista alcuna archiviazione.**_

###  Applicazione gratuita per iPhone e Android

  * Apple Store

  * Google Play Store

