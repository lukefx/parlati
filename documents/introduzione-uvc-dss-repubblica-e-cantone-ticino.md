  * Introduzione
  *  __Protezione animali
  *  __Sanità animale
  *  __Malattie
  * COVID-19 e animali
  *  __Protezione del consumatore
  *  __Importazione e esportazione
  *  __Cani
  *  __Basi legali

#  Settori di attività

I principali campi di attività dell'Ufficio del veterinario cantonale (UVC)
sono la lotta contro epizoozie, il controllo degli animali destinati alla
produzione di alimenti e l'ispezione delle carni, il controllo dei farmaci
veterinari, la protezione degli animali, l'importazione e l'esportazione di
animali e prodotti di origine animale nonché la legislazione sui cani.

###  Prevenzione e lotta contro le malattie infettive

Molte malattie infettive, in ragione della loro elevata contagiosità, della
trasmissibilità alle persone o delle gravi conseguenze economiche dovute alla
loro diffusione, sono oggetto di campagne di prevenzione e di misure di lotta
da parte dello Stato (legislazione sulle epizoozie). Alcune di queste
malattie, denominate "zoonosi", sono trasmissibili all'uomo, come la
tubercolosi, la brucellosi, la rabbia, le salmonellosi, alcune forme di
influenza, l'encefalopatia spongiforme bovina.

###  Controllo degli animali per la produzione di alimenti

La salubrità e la qualità degli alimenti di origine animale dipendono
strettamente dalla salute e dal benessere degli animali. L'UVC controlla, in
base a campionature, le tenute di animali da reddito, per verificare se le
prescrizioni concernenti le epizoozie, la protezione degli animali, i farmaci
veterinari e l'igiene nella produzione del latte sono rispettate. Inoltre, nei
macelli, tutti gli animali sono controllati da un veterinario prima della
macellazione. Durante e dopo la macellazione, le carni sono inoltre sottoposte
ad una ispezione veterinaria per determinare la loro attitudine al consumo.

###  Legislazione sui cani

La legge sui cani è entrata in vigore il 1° aprile 2009. Mentre la tutela del
benessere dei cani è ancorata alla legislazione federale sulla protezione
degli animali, la legge sui cani persegue quale obiettivo prioritario la
sicurezza delle persone e degli animali. La motivazione politica che ha
portato a legiferare in questo settore ha avuto origine nel grave caso di
morsicatura occorso nel 2005 a Oberglatt nel Canton Zurigo, quando alcuni cani
di razza pitbull hanno inseguito e ucciso un bambino. La legge poggia
essenzialmente su tre pilastri: la promozione delle buone regole di tenuta dei
cani, l'introduzione di restrizioni generalizzate come l'obbligo del
guinzaglio in tutte le aree frequentate dal pubblico nonché l'obbligo di
autorizzazione per la tenuta di 30 razze canine, ritenute potenzialmente
pericolose..

###  Protezione degli animali

L'attività dell'ufficio è rivolta, da una parte, alla vigilanza sulle tenute
di animali imposta dalla Confederazione e, dall'altra, ai controlli
conseguenti a segnalazioni. I principali campi di attività si riferiscono agli
animali da **reddito** tenuti in agricoltura, agli animali **selvatici**
tenuti a scopo privato o professionale, agli animali da **compagnia**
(prevalentemente cani e gatti), alle varie forme di tenuta a scopo di lucro
(commerci, allevamenti, pensioni) e agli animali da laboratorio tenuti per
eseguire esperimenti scientifici o test per la sicurezza dei farmaci.

###  Importazione ed esportazione di animali e di prodotti di origine animale

Lo stato sanitario degli animali può variare molto da paese a paese. Questo
fatto è dovuto, da una parte, alla naturale variabilità nella presenza di
agenti infettivi sul territorio. A'altro canto esistono grandi differenze tra
i vari Stati nella strategia e nei programmi di lotta contro le varie
epizoozie. Per questo motivo l'importazione di animali può costituire un
pericolo di introduzione di nuove malattie nel nostro paese. Le normative in
vigore servono ad evitare che ciò possa accadere..

###  Controllo sui farmaci veterinari

Nel 2004 è entrata in vigore L'Ordinanza sui medicamenti veterinari (OMVet).
Precedentemente la materia era regolamentata dalla Convenzione intercantonale
sul commercio dei medicamenti, che si riferiva quasi esclusivamente ai farmaci
ad uso umano. L'OMVet disciplina il commercio, la ricettazione, la
dispensazione e l'uso dei medicamenti veterinari. I servizi veterinari
cantonali sono tenuti a predisporre controlli sistematici delle farmacie
veterinarie e delle aziende con animali da reddito. L''obiettivo è quello di
evitare residui di farmaci negli alimenti di origine animale e di ostacolare
la selezione di batteri resistenti nei confronti di antibiotici importanti
anche nel settore della medicina umana.

