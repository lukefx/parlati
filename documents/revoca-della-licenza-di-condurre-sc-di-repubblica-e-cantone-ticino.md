# Revoca della licenza di condurre

## Revoca di ammonimento

È ordinata in seguito a infrazioni alle norme della circolazione di gravità
media (art. 16b LCStr) o grave (art. 16c LCStr) e, se vi sono precedenti,
anche a seguito di infrazioni di lieve entità (art. 16a cpv. 2 LCStr). Questa
misura, che ha lo scopo di educare i conducenti e di dissuaderli dalla
recidività, è pronunciata per un periodo determinato, la cui durata è fissata
prendendo in considerazione la durata minima sancita dalla legge per il caso
in esame, il pericolo cagionato, la colpa, la reputazione come conducente e la
necessità professionale di condurre un veicolo a motore (art. 16 cpv. 3
LCStr).

## Revoca di sicurezza

È ordinata nei confronti di conducenti che non adempiono i requisiti legali e
che non sono idonei alla guida, indipendentemente dalla violazione delle norme
della circolazione (alcolismo, tossicomania, carattere, malattia; art. 16d
LCStr). Se sussistono seri dubbi sull’idoneità alla guida dell’interessato, la
licenza può essere revocata subito a titolo cautelativo e preventivo, in
attesa che i motivi d’esclusione siano appurati (art. 30 OAC). La misura ha
uno scopo preventivo e mira direttamente alla salvaguardia della sicurezza
stradale. La revoca di sicurezza è pronunciata per una durata indeterminata
finché il conducente non dimostri la ritrovata idoneità alla guida, con
riserva del termine minimo di riesame fissato dall'autorità nella decisione di
revoca (art. 17 cpv. 3 LCStr). Nei confronti dei conducenti incorreggibili la
revoca è pronunciata in forma definitiva (art. 16d cpv. 3, 17 cpv. 4, 23 cpv.
3 LCStr).

## Link utili

  * Contravvenzioni
  * Ammonimento
  * Revoca della licenza
  * Corso d'educazione stradale
  * Rifiuto dell'ammissione alla guida
  * Altre misure e navigazione

