Famiglia e figli __Conciliabilità famiglia e lavoro/formazione | Famiglie
monoparentali  

#  Centri extrascolastici

I centri extrascolastici sono strutture che offrono un’accoglienza collettiva
diurna, complementare alla famiglia e alla scuola, durante le fasce orarie
extrascolastiche e durante le vacanze, a bambini che frequentano la scuola
dell'obbligo. Sono principalmente rivolti a famiglie con esigenze di
conciliabilità famiglia e lavoro/formazione o con necessità di carattere
sociale.

  * Informazioni generali
  * Aprire e gestire un centro extrascolastico

##  Informazioni generali

### Qual è la fascia di età accolta?

L'età dei bambini accolti è compresa tra i 3 e i 15 anni (dall’inizio della
frequenza scolastica, a partire dall’anno facoltativo). Generalmente gli
allievi di scuola media sono presenti in numero inferiore.

### Quali sono gli orari e i periodi di apertura?

L’orario di apertura durante il periodo scolastico comprende le tre fasce
orarie extrascolastiche e i mercoledì pomeriggio:

  * 7.00-9.00;
  * 11.30-13.30;
  * 15.30-19.00. 

Nelle vacanze scolastiche il centro è aperto dalle 7.00 alle 19.00 e adotta un
funzionamento paragonabile a quello di una colonia diurna.

### Quali tipi di attività si svolgono?

Si tratta principalmente di attività di svago e di gioco. In alcuni casi è
possibile usufruire anche di un supporto nello svolgimento dei compiti.
Possono essere offerte attività collettive o individuali, libere o proposte e
animate dal personale educativo.

### Con quanto anticipo è consigliabile iscrivere il proprio figlio?

Si consiglia di informarsi diversi mesi prima dell'inizio della frequenza
scolastica riguardo ai centri disponibili nella propria regione e per la
scuola frequentata dal proprio figlio.

### Come si svolge l’iscrizione? Quali passi è necessario intraprendere?

Per l’iscrizione è necessario contattare direttamente il centro o l’ente che
lo gestisce e fissare un primo incontro per la conoscenza del servizio e delle
condizioni contrattuali.

### È possibile iscrivere il proprio figlio solamente durante le vacanze
scolastiche?

Siccome durante le vacanze il centro funziona come una colonia diurna, è
possibile iscrivere i bambini anche solo per il periodo estivo, scegliendo le
settimane durante le quali si necessita del servizio. In questo caso è
opportuno prendere contatto con il centro extrascolastico con anticipo, a
inizio primavera.

Poiché durante l’estate non vi sono i tragitti scuola-centro extrascolastico,
i bambini possono frequentare un centro che durante l’anno scolastico non
serve la scuola in cui sono iscritti.

### Come si svolge l'inserimento?

In genere è richiesto che prima di frequentare il centro il bambino partecipi
almeno ad alcuni momenti di vita all'interno dello stesso. Le pratiche di
ambientamento dipendono però da struttura a struttura. Alcuni centri
suggeriscono di cominciare la frequenza già durante le vacanze per evitare che
i bambini inizino contemporaneamente due nuove esperienze (scuola e centro),
il che potrebbe comportare un sovraccarico emotivo.

### Quanto può costare la frequenza?

Il costo della retta può variare da una struttura all’altra. Alcuni centri
applicano una retta fissa, mentre altri la adeguano in base al reddito dei
genitori e questo può modificare in modo importante la retta totale.

Per avere informazioni più precise si consiglia di contattare direttamente la
struttura interessata. Si ricorda che dalla retta potranno eventualmente
essere dedotti gli aiuti soggettivi (contributi economici per la
conciliabilità).

### Il centro si occupa anche dei tragitti scuola-centro?

Il centro ha il compito di accompagnare i bambini nel tragitto centro-scuola e
scuola-centro. Ciò non avviene durante il periodo estivo, quando le scuole
sono chiuse.

### Il personale incaricato dell’accudimento ha una formazione specifica?

Il Regolamento della Legge per le famiglie non richiede che il personale
educativo sia formato, ma in quasi tutti i centri sia il responsabile sia la
maggioranza dell’équipe dispongono di una formazione nell'ambito
dell’infanzia.

### I centri extrascolastici sono sottoposti a una vigilanza cantonale?

Sì, trattandosi di strutture sottoposte ad autorizzazione, l’Ufficio del
sostegno a enti e attività per le famiglie e i giovani (UFaG) effettua una
vigilanza almeno ogni 2 anni, attraverso visite annunciate e non annunciate.
In queste occasioni viene verificato il rispetto dei criteri di
autorizzazione. In caso di segnalazioni, vengono effettuate anche delle
vigilanze straordinarie.

### Basi legali

  * 211.222.338 Ordinanza sull’accoglimento di minori a scopo di affiliazione (OAMin) del 19 ottobre 1977
  * 874.100 Legge sul sostegno alle attività delle famiglie e di protezione dei minorenni (Legge per le famiglie) del 15 settembre 2003
  * 874.110 Regolamento della legge per le famiglie del 20 dicembre 2005
  * Direttive sull’aliquota di sussidiamento, sui costi riconosciuti dei centri che organizzano attività extrascolastiche e sui contributi alle famiglie del 9 gennaio 2023
  * Direttive sull’organizzazione e la qualità socioeducativa dei centri che organizzano attività extrascolastiche del 22 dicembre 2021

__Prossimo  
Aprire e gestire un centro extrascolastico

### Correlati

  * Contributi economici per la conciliabilità famiglia e lavoro/formazione

### A chi rivolgersi

**Ufficio del sostegno a enti e attività per le famiglie e i giovani**  
Vicolo Santa Marta 2  
6501 Bellinzona

tel. +41 91 814 54 51  
fax dss_ufag.fax@ti.ch  
dss-ufag@ti.ch

  * Dove trovarci

### Centri extrascolastici in Ticino

  * Consulta la lista

