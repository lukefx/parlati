Famiglia e figli __Aiuti economici  
Sostegno sociale __Prestazioni finanziarie di sostegno sociale  

#  Prestazioni assistenziali per persone provenienti dall’ambito dell’asilo

Le persone in procedura d’asilo, i beneficiari di un’ammissione provvisoria e
i rifugiati che la Confederazione ha attribuito al Canton Ticino possono
beneficiare di un aiuto sociale se non sono in grado di provvedere
finanziariamente a sé stessi. L’assistenza sociale concessa è personale e
mirata al raggiungimento dell’indipendenza sociale ed economica.

### Chi ha diritto alle prestazioni assistenziali?

Hanno diritto alle prestazioni assistenziali le seguenti persone provenienti
dall’ambito dell’asilo, qualora non siano in grado di provvedere
finanziariamente a sé stesse:

  * persone la cui richiesta d’asilo è pendente (permesso N);
  * persone a cui non viene concesso l’asilo ma il cui allontanamento è impossibile, inammissibile o irragionevole e possono beneficiare, di conseguenza, di un’ammissione provvisoria (permesso F);
  * rifugiati riconosciuti ai quali è concesso l’asilo (permesso B con statuto di rifugiato);
  * persone ammesse provvisoriamente che adempiono ai requisiti per la qualità di rifugiato ma non ottengono asilo politico (permesso F con qualità di rifugiato);
  * persone con decisione di non entrata in materia (NEM) o decisione negativa con l’obbligo di lasciare la Svizzera entro un termine di partenza (TP) impartito dalla Segreteria di Stato della migrazione.

Il diritto alle prestazioni assistenziali si estende a tutti i componenti
definiti nell’unità di riferimento.

### Tutte le persone provenienti dall’ambito dell’asilo hanno diritto alle
stesse prestazioni?

No, le prestazioni assistenziali concesse variano a dipendenza dello statuto e
della situazione personale e professionale; le stesse sono disciplinate da
differenti basi legali.

### Come vengono definiti il diritto e l’entità delle prestazioni?

  * La Legge sull’asilo (LAsi) e il Regolamento cantonale prevedono che le prestazioni assistenziali concesse per i richiedenti l’asilo e le persone ammesse provvisoriamente siano equiparate e che risultino inferiori a quelle accordate ai residenti in Svizzera.
  * In materia di aiuto sociale, tra i rifugiati riconosciuti o ammessi provvisoriamente e le persone residenti in Svizzera viene garantita la parità di trattamento. 
  * Le persone la cui domanda d’asilo è stata respinta con decisione cresciuta in giudicato e con un termine di partenza assegnato (TP) o che sono oggetto di una decisione di non entrata in materia (NEM) e che devono lasciare il territorio svizzero non hanno diritto a prestazioni assistenziali ma unicamente a un aiuto d’urgenza.

### Quali sono le prestazioni concesse?

La prestazione ordinaria serve a coprire il fabbisogno, le spese per
l'alloggio e le spese di base per la salute. Le prestazioni circostanziali
(speciali) sono invece versate per far fronte a bisogni specifici.

La prestazione assistenziale ordinaria comprende:

  * il pagamento del premio dell’assicurazione malattia di base;
  * la copertura delle spese per l’alloggio;
  * il versamento di una somma forfettaria per il fabbisogno mensile personale.

Le prestazioni assistenziali circostanziali sono destinate a coprire bisogni
più particolari, quali ad esempio le spese mediche, le spese di formazione, i
costi per le attività di socializzazione, i costi per l’elettricità, ecc.

L’aiuto d’urgenza include prestazioni per il minimo vitale, concesse
prevalentemente in natura; in sostituzione viene riconosciuto un importo
forfettario giornaliero.

### A quanto ammontano le prestazioni per i richiedenti l’asilo e le persone
ammesse provvisoriamente?

L’ammontare del premio dell’assicurazione malattia di base varia a dipendenza
del modello e dell’ente assicurativo. Ogni anno, l'Ufficio dei richiedenti
l’asilo e dei rifugiati (URAR) decide a quale assicuratore malattia e con
quale modello di copertura assicurare i beneficiari. I relativi costi sono
assunti interamente dall'URAR.

Le spese per l’alloggio, comprensive di pigione e spese accessorie, sono
coperte entro i seguenti importi massimali:

 **Composizione UR**|  **Importo massimale alloggio  
(al mese)**  
---|---  
Persona sola| 800 fr.  
2 persone, nel caso in cui condividano un’unica camera| 1'100 fr.  
2 persone singole| 1'250 fr.  
3 o più persone | 1'500 fr.  
  
Il forfait destinato al fabbisogno mensile personale è un importo volto a
coprire le spese, di natura sia fissa sia variabile, per i beni di prima
necessità. L’entità del forfait è determinata in funzione del numero di
persone appartenenti alla stessa unità di riferimento ed è definita come
segue:

 **Composizione UR**|  **Importo sostentamento riconosciuto (al mese)**  
---|---  
Persona sola| 500 fr.  
Coniugi| 750 fr.  
Supplemento per 1° figlio minorenne| 317 fr.  
Supplemento per ogni figlio minorenne, dal 2° in poi| 268 fr.  
Per ogni figlio maggiorenne| 500 fr.  
  
### A quanto ammontano le prestazioni per i rifugiati?

In materia di aiuto sociale, tra i rifugiati riconosciuti o ammessi
provvisoriamente e le persone residenti in Svizzera viene garantita la parità
di trattamento.

### In cosa consiste l’aiuto d’urgenza?

L’aiuto d’urgenza è un diritto fondamentale definito nella Costituzione
federale che garantisce il minimo vitale; comprende pertanto mezzi
indispensabili per un’esistenza conforme alla dignità umana (vedi schede
correlate).

### Come si inoltra una nuova domanda di prestazioni?

  * Le persone in un centro d’alloggio collettivo non sono tenute a seguire alcuna procedura di richiesta formale; le prestazioni assistenziali vengono automaticamente erogate al beneficiario dalla Croce Rossa Svizzera, Sezione del Sottoceneri.
  * I beneficiari di prestazioni assistenziali alloggiati in appartamento, siano essi richiedenti l’asilo, ammessi provvisoriamente o rifugiati, devono fare richiesta di prestazioni tramite l’apposito formulario con il supporto dell’operatore sociale di riferimento SOS. Per contro, al momento del passaggio di competenza all’Ufficio del sostegno sociale e dell’inserimento (USSI), i rifugiati seguono la medesima procedura di richiesta riservata ai residenti in Svizzera (vedi schede correlate). 

### Come si richiede il rinnovo delle prestazioni?

La richiesta di rinnovo delle prestazioni assistenziali deve essere trasmessa
tramite l’apposito formulario. Lo stesso deve essere compilato dal richiedente
con il supporto dell’operatore sociale di riferimento di Soccorso Operaio
Svizzero (SOS). La richiesta deve essere sottoscritta e trasmessa all’URAR
entro il 10 del mese di diritto.

### Qual è la durata del diritto alle prestazioni?

Il diritto alle prestazioni assistenziali si estingue nel momento in cui la
persona diventa finanziariamente indipendente, scompare o decede.

### Chi è responsabile dell’erogazione delle prestazioni?

  * Le persone che sono attribuite al Canton Ticino, indipendentemente dal loro statuto, vengono dapprima alloggiate in centri di prima accoglienza per seguire una prima fase di integrazione. Le prestazioni assistenziali sono erogate dal mandatario al quale è affidata la gestione dei centri, attualmente Croce Rossa Svizzera Sezione del Sottoceneri, per conto dell’URAR.
  * Chi ha completato la prima fase di integrazione viene collocato in un appartamento individuale, dove può beneficiare dell’accompagnamento di SOS e delle prestazioni assistenziali erogate direttamente dall’URAR.
  * L’erogazione delle prestazioni assistenziali per rifugiati riconosciuti e rifugiati ammessi provvisoriamente diventa competenza dell’USSI dopo 5 rispettivamente 7 anni dall’entrata in Svizzera.

### Basi legali

  * 142.31 Legge sull’asilo (LAsi) del 26 giugno 1998
  * 143\. 310 Regolamento concernente le prestazioni assistenziali per i richiedenti l’asilo, le persone bisognose di protezione non titolari di un permesso di dimora, le persone provvisoriamente ammesse e le persone la cui domanda d’asilo è stata rigettata e che devono lasciare il territorio svizzero del 23 gennaio 2007
  * 871.100 Legge sull'assistenza sociale dell'8 marzo 1971
  * 871.110 Regolamento sull'assistenza sociale del 18 febbraio 2003
  * 870.100 Legge sull’armonizzazione e il coordinamento delle prestazioni sociali (Laps) del 5 giugno 2000
  * 870.110 Regolamento sull’armonizzazione e il coordinamento delle prestazioni sociali (RLAPS) del 17 dicembre 2002
  * Direttive riguardanti gli importi delle prestazioni assistenziali per il 2023 del 21 dicembre 2022

### Correlati

  * Prestazioni assistenziali
  * Il sistema dell’asilo in Ticino
  * Aiuto d’urgenza
  * Inserimento e integrazione dei beneficiari di prestazioni assistenziali

### Link e approfondimenti

  * Croce Rossa Svizzera, Sezione del Sottoceneri
  * Soccorso Operaio Svizzero (SOS) Ticino

**Ufficio dei richiedenti l'asilo e dei rifugiati**  
Piazzale Stadio 3  
6501 Bellinzona

tel. +41 91 814 51 11  
fax +41 91 814 51 39  
dss-urar@ti.ch

  * Dove trovarci

**Gli sportelli** sono aperti dal lunedì al venerdì, dalle 14.00 alle 16.00.

 **I centralini** sono attivi dal lunedì al venerdì, dalle 09.00 alle 11.45 e
dalle 13.30 alle 16.00.

