#  Iniziative

Nel Canton Ticino il popolo e i Comuni hanno la possibilità - in ambito dei
diritti politici - di presentare al Parlamento ticinese delle iniziative.

  * Iniziativa popolare legislativa
  * Iniziativa popolare costituzionale
  * Iniziativa comunale legislativa
  * Iniziative pendenti e archivio

#  Iniziativa popolare costituzionale

Tramite un'iniziativa popolare costituzionale **almeno 10'000 cittadini aventi
diritto di voto** possono chiedere per iscritto la revisione totale o parziale
(uno o più articoli) della Costituzione cantonale (art. 83 della Costituzione
della Repubblica e Cantone Ticino).

Un’iniziativa popolare costituzionale per la revisione parziale della
Costituzione può essere presentata sotto forma di proposta generica oppure di
progetto elaborato.

La forma generica permette ai promotori di avanzare delle proposte generali di
modifica di parti della Costituzione; è in seguito compito del Gran Consiglio
elaborare un progetto nel senso della domanda.

Un’iniziativa di tipo elaborata, invece, richiede ai promotori di presentare
una proposta completa di articoli nuovi o modificati.

 **Ogni revisione della Costituzione deve essere approvata dal popolo**.

### Domanda di iniziativa popolare costituzionale

Il testo dell'iniziativa, sottoscritto da almeno 5 promotori, deve essere
consegnato presso la Cancelleria dello Stato, Servizio dei diritti politici.

Prima di essere pubblicato nel Foglio ufficiale per la raccolta delle firme,
il testo viene esaminato dalla Cancelleria dello Stato, Servizio dei diritti
politici per verificare se corrisponde alle esigenze formali stabilite dalla
legge.

Con la pubblicazione del testo nel Foglio ufficiale, è assegnato un termine di
100 giorni per la raccolta delle firme che devono essere depositate presso la
Cancelleria dello Stato, Servizio dei diritti politici, per una verifica.

Per la riuscita dell'iniziativa popolare totale o parziale costituzionale
occorrono 10'000 firme.

Se l'iniziativa ha avuto successo le firme e il testo vengono trasmessi al
Gran Consiglio che deciderà se accettare la proposta oppure formulare un
controprogetto.

In entrambi i casi l'ultima parola spetterà ai cittadini ticinesi attraverso
la votazione popolare.

L'iniziativa popolare per la revisione totale della Costituzione cantonale può
essere ritirata fino allo svolgimento della votazione preliminare.

### Basi legali

  * Costituzione della Repubblica e Cantone Ticino del 14 dicembre 1997 (revisione della Costituzione art. 82)
  * Legge sull'esercizio dei diritti politici (LEDP) del 19 novembre 2018 (iniziative: artt. 93-111 e referendum: artt. 112-114)
  * Regolamento sull'esercizio dei diritti politici (REDP) del 5 giugno 2019 (iniziative e referendum: artt. 39-42)

__Precedente  
Iniziativa popolare legislativa

 __Prossimo  
Iniziativa comunale legislativa

