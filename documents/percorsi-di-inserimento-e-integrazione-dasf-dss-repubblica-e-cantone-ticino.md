Sostegno sociale __Inserimento e integrazione socio-professionali  
Inserimento e integrazione socio-professionali __Persone a beneficio di
prestazioni assistenziali  

#  Inserimento e integrazione dei beneficiari di prestazioni assistenziali

Per i beneficiari di prestazioni di sostegno sociale sono previsti dei
percorsi e delle misure di inserimento o di integrazione che hanno l'obiettivo
di permettere ai partecipanti di realizzare un progetto personale orientato al
raggiungimento dell’autonomia sociale e dell’indipendenza professionale.

  * Percorsi di inserimento e integrazione
  * Misure di inserimento e integrazione

##  Percorsi di inserimento e integrazione

### In cosa consistono i percorsi di inserimento e integrazione per i
beneficiari di prestazioni assistenziali?

Insieme al beneficiario di prestazioni assistenziali viene sviluppato un
Progetto individuale di inserimento (PIINS) o un Progetto individuale di
integrazione (PIINT), specifico per coloro che provengono dall'ambito
dell'asilo. Il progetto tiene conto di un’analisi del potenziale della
persona, effettuata sulla base del suo trascorso formativo e lavorativo, delle
competenze acquisite, del suo stato di salute e della sua situazione
famigliare o personale.

Sia il PIINS sia il PIINT possono concretizzarsi in tre diversi percorsi:
sociale, di formazione e professionale.

### Chi ha diritto di partecipare?

Possono partecipare le persone a beneficio di prestazioni assistenziali. Al
fine di acquisire maggiore consapevolezza riguardo alle proprie risorse e di
valorizzarle, i beneficiari hanno il diritto di poter contare sull'appoggio di
professionisti in grado di sostenerli e accompagnarli in tutte le fasi del
loro percorso di inserimento.

In base a una valutazione del potenziale del beneficiario viene stabilito se
vi sono le condizioni per sottoscrivere un contratto di inserimento, tenendo
conto di aspetti che potrebbero impedire lo svolgimento di una misura (età,
formazione, salute, situazione personale).

### La partecipazione è obbligatoria?

Trascorsi tre mesi dall’inizio dell’assistenza, ogni beneficiario è chiamato a
partecipare a un percorso di inserimento o integrazione. L’USSI segnala le
persone potenzialmente inseribili agli organizzatori di misure con i quali
collabora al fine di avviare un Progetto individuale.

### A chi si rivolge e in cosa consiste il percorso di inserimento sociale?

**Il percorso di inserimento sociale** si rivolge a tutti i beneficiari di
prestazioni che intendono migliorare le proprie competenze sociali e
relazionali. È destinato in particolare a coloro per cui è difficile un
inserimento rapido nel mondo del lavoro a causa, ad esempio, della situazione
personale o familiare, oppure a chi è stato a lungo tempo lontano dal mercato
del lavoro e necessita dunque di un "riallenamento".

Questo percorso si svolge soprattutto tramite Attività di utilità pubblica
(AUP) presso enti pubblici, associazioni, fondazioni e imprese sociali in
diversi ambiti, tra i quali: ristorazione, economia domestica, commercio e
vendita, natura e protezione dell’ambiente, logistica e trasporti e sanitario.

Partecipare a un percorso di inserimento sociale permette al beneficiario di
mantenere e sviluppare le relazioni sociali, sperimentare nuove attività e
riallenarsi in modo da prepararsi a un eventuale inserimento nel mondo del
lavoro.

### A chi si rivolge e in cosa consiste il percorso di formazione?

 **Il percorso di formazione** è adatto soprattutto a persone senza una
formazione professionale o con un diploma non riconosciuto sul mercato del
lavoro.

Il percorso prevede misure diversificate che hanno lo scopo di migliorare le
competenze scolastiche e professionali di chi vi partecipa.

Per prendervi parte è importante avere una buona motivazione a iniziare una
formazione che porti al conseguimento di una certificazione utile al
reinserimento nel mondo del lavoro.

### A chi si rivolge e in cosa consiste il percorso di inserimento
professionale?

 **Il percorso di inserimento professionale** è rivolto soprattutto a persone
con un potenziale medio-alto di inserimento nel mondo del lavoro e viene
svolto in collaborazione con il Dipartimento delle finanze e dell'economia
(DFE) tramite gli Uffici regionali di collocamento (URC).

Nello specifico, si svolge principalmente attraverso misure o stage
d’inserimento professionale stabiliti tramite accordi con aziende e
associazioni professionali.

Partecipare a un percorso di inserimento professionale permette al
beneficiario di acquisire e ampliare le proprie competenze di ricerca attiva
di un impiego e ne favorisce il reinserimento nel mercato del lavoro.

### Esistono altri percorsi oltre a quelli elencati?

Sì, è prevista una misura trasversale di accompagnamento denominata ACCANTO,
concepita affinché il beneficiario possa superare le difficoltà quotidiane che
ne impedirebbero o limiterebbero la partecipazione a un progetto e
l’acquisizione di nuove competenze.

Questa misura prevede la presenza di una figura di riferimento di prossimità,
che sostiene la persona con l’obiettivo di garantire continuità al suo
percorso. Si tratta di un accompagnamento individuale a durata indeterminata,
che si conclude idealmente al raggiungimento dell’autonomia sociale e/o
dell’indipendenza professionale.

### Quali doveri comporta sviluppare un proprio progetto individuale di
inserimento o di integrazione?

**Obbligo di informazione e accesso ai dati**  
Il beneficiario è tenuto a fornire tutte le informazioni necessarie
all’attuazione delle misure di inserimento e a riferire eventuali modifiche
della sua situazione personale e finanziaria.

**Obbligo di rispettare il contratto di inserimento o di integrazione**  
Il beneficiario sottoscrive un contratto di inserimento o integrazione socio-
professionale, con il quale formalizza la sua motivazione e si impegna a
seguire le misure previste del suo percorso. Questo contratto si rinnova ogni
12 mesi. In caso di mancato rispetto delle indicazioni o di interruzione non
motivata della misura, la persona, dopo essere stata sentita, può incorrere in
una riduzione temporanea della prestazione ordinaria o del supplemento di
integrazione (sanzione).

### Quali diritti maturano in seguito allo sviluppo di un proprio progetto?

 **Diritto al supplemento di integrazione**  
Per tutti i percorsi è previsito un supplemento di integrazione. Ciò
incoraggia la partecipazione a una misura e incenitva, di riflesso,
l'inserimento e l'integrazione duraturi nella vita lavorativa.

Gli importi sono definiti come segue:

 **Tipo di percorso**|  **Supplemento di integrazione**  
---|---  
Percorso di inserimento professionale| 100 fr. al mese alla firma del
contratto  
300 fr. al mese durante il periodo dello svolgimento della misura o dello
stage (importi non cumulabili)  
Percorso di formazione e percorso di inserimento sociale| 300 fr. al mese  
Periodo di inattività fra misure o durante la fase motivazionale all’avvio di
una nuova misura| 100 fr. al mese  
Misure di accompagnamento ACCANTO| Nessun supplemento di integrazione  
  
 **Diritto al rimborso di determinate spese**  
Durante il periodo di partecipazione a una misura la persona ha diritto al
rimborso dell’abbonamento per i mezzi pubblici dal luogo di domicilio al luogo
di svolgimento della misura e al forfait di 89 fr. al mese per doppia economia
domestica (consumazione pasti fuori casa).

Sono inoltre riconosciute prestazioni speciali a coloro che, per lo
svolgimento di una misura, affidano figli di cui hanno la custodia a una
struttura riconosciuta dal Cantone.  

### Basi legali

  * 142.31 Legge sull’asilo (LAsi) del 26 giugno 1998
  * 851.1 Legge federale sulla competenza ad assistere le persone nel bisogno (LAS) del 24 giugno 1977
  * 142.311 Ordinanza 1 sull’asilo relativa a questioni procedurali (OAsi 1) dell’11 agosto 1999
  * 142.312 Ordinanza 2 sull'asilo relativa alle questioni finanziarie (OAsi 2) dell'11 agosto 1999
  * 871.100 Legge sull'assistenza sociale dell'8 marzo 1971
  * 871.110 Regolamento sull'assistenza sociale del 18 febbraio 2003
  * 143.100 Legge di applicazione alla legislazione federale sugli stranieri e la loro integrazione (LALSI) dell’8 giugno 1998
  * 143.110 Regolamento della legge di applicazione della legislazione federale sugli stranieri e la loro integrazione (RLALSI) del 23 giugno 2009
  * 143.310 Regolamento concernente le prestazioni assistenziali per i richiedenti l’asilo, le persone bisognose di protezione non titolari di un permesso di dimora, le persone provvisoriamente ammesse e le persone la cui domanda d’asilo è stata rigettata e che devono lasciare il territorio svizzero del 23 gennaio 2007
  * Direttive riguardanti gli importi delle prestazioni assistenziali per il 2023 del 21 dicembre 2022
  * 143.320 Regolamento sulle competenze e procedure per l’utilizzo dell’importo assegnato dalla Confederazione al Cantone per l’integrazione delle persone ammesse provvisoriamente e dei rifugiati riconosciuti del 29 aprile 2009

__Prossimo  
Misure di inserimento e integrazione

### Correlati

  * Prestazioni assistenziali
  * Prestazioni assistenziali per persone provenienti dall'ambito dell'asilo
  * Rete del sostegno sociale

### Novità e informazioni periodiche

  * Aggiornamento 2023: Sostegno sociale in Ticino - Opuscolo informativo per i beneficiari di sostegno sociale

### Link e approfondimenti

  * Agenda Integrazione Svizzera
  * Programmi cantonali di integrazione
  * Infografica inserimento
  * Infografica integrazione

### A chi rivolgersi

**Servizio inserimento - USSI**  
Via Franco Zorzi 36, Stabile Rondò  
6501 Bellinzona

tel. +41 91 814 76 11  
fax +41 91 814 47 43  
dss-ussi.inserimento@ti.ch

  * Dove trovarci

**Unità interdipartimentale per l'integrazione**  
Vicolo Santa Marta 2  
6501 Bellinzona

tel. +41 91 814 54 28  
fax +41 91 814 51 39  
dss-urar.integrazione@ti.ch

  * Dove trovarci

