COMUNICATI

AGENDA

COMUNICATI POLIZIA E MINISTERO

STREAMING

INFORMAZIONI

Dipartimento della sanità e della socialità  

__Comunicato stampa

Dipartimento della sanità e della socialità  

21 aprile 2023

__

__Comunicato stampa

Dipartimento della sanità e della socialità  

21 aprile 2023

# Il DSS a slowUp per parlare di e-cig, salute e sostenibilità

Anche quest’anno il Dipartimento della sanità e della socialità sarà presente
a slowUp con una postazione multiforme per offrire un momento di svago -
soprattutto per i più piccoli - e d’informazione su salute e benessere:
appuntamento al Campo sportivo di Gudo, domenica 23 aprile.

  

Un evento come slowUp è un’occasione perfetta per trascorrere una giornata in
movimento e in compagnia all’aperto. Farne un’abitudine di vita, preferendo la
mobilità lenta e rispettando così anche l’ambiente che ci circonda, è un modo
per tenersi fisicamente attivi in maniera semplice e alla portata di tutti. Ne
beneficia tanto il benessere del singolo individuo quanto quello dell’intera
collettività, che vede migliorare la qualità dell’ambiente e quindi la qualità
di vita.

La cura della propria salute può comprendere anche molti altri aspetti. Sotto
la tenda del DSS domenica, dopo essersi rifocillati al Bar dell’acqua con
acqua e mele a km zero offerte dall’Associazione orticoltori ticinesi, sarà
possibile informarsi con guide e consigli pratici sul movimento e
l’alimentazione dall’infanzia all’età avanzata, con le newsletter gratuite del
Servizio di promozione e valutazione sanitaria (SPVS) e con altri materiali
sulla salute mentale e sulla prevenzione del tabagismo, tema quest’ultimo di
grande attualità e rilevanza.

In attesa dell’introduzione del divieto di vendita di sigarette elettroniche
(e-cig) e prodotti affini ai minori e del divieto di ‘svapo’ negli spazi
chiusi accessibili al pubblico (come previsto dalla modifica della Legge
sanitaria recentemente approvata dal Parlamento), novità di quest’anno sarà
allestito uno spazio di consulenza sui nuovi prodotti del tabacco e simili,
come le e-cig che oggi si diffondono molto rapidamente anche tra i più giovani
e in assenza di una chiara informazione circa i possibili effetti sulla
salute.

Sarà inoltre allestito uno spazio di gioco per i più piccoli che potranno
divertirsi sperimentando inaspettate forme di movimento. Da non dimenticare il
concorso sull’acqua, col quale saranno messe in palio le coloratissime
borracce del SPVS.

