# Il Cantone Ticino  
Informazioni in lingua facile

In Ticino il potere è fatto di 3 autorità:

Il Gran Consiglio (Parlamento)  
Il Consiglio di Stato (Governo)  
La Magistratura

## Dove si trovano il Parlamento e il Governo del Cantone Ticino?

Si trovano all’interno del **Palazzo delle Orsoline** a **Bellinzona**.

## Come si chiamano le persone che compongono il Parlamento  
e il Governo del Cantone Ticino?

Le persone che compongono il Parlamento si chiamano  
 **parlamentari** o **deputati**.  
Sono eletti dal popolo ticinese durante le elezioni.  
  
Le persone che compongono il Governo si chiamano **Consiglieri di Stato.**  
Sono eletti dal popolo ticinese durante le elezioni.

## Cos’è il Parlamento?

Il Parlamento rappresenta gli **interessi** dei ticinesi.  
Il Parlamento è composto da **90 deputati**.

## Cosa fa il Parlamento?

I **compiti principali** dei deputati che lavorano in Parlamento sono:

  * esaminare le leggi
  * decidere se occorre cambiare le leggi
  * scrivere delle proposte per cambiare le leggi
  * eventualmente scrivere delle nuove leggi.

## Chi sono i deputati in Parlamento?

In Parlamento ci sono **donne** e **uomini** di tutto il Ticino.  
Il popolo ticinese sceglie queste persone ogni 4 anni,  
attraverso le **elezioni**.  
Una volta elette, queste persone si chiamano parlamentari o deputati.  
  
I deputati hanno **opinioni diverse** sui temi di attualità.  
I deputati oltre al loro lavoro in Parlamento  
hanno anche un altro mestiere.  
Ad esempio possono essere agricoltori,  
avvocati o commercianti.  
Quindi i deputati rappresentano le diverse opinioni  
e i diversi mestieri della popolazione.

## Come si diventa membro del Parlamento?

Ogni donna e ogni uomo svizzero che ha **compiuto 18 anni**  
può diventare membro del Parlamento.  
Per diventare membro del Parlamento bisogna essere eletti.  
Una persona eletta resta in carica per 4 anni.  
Dopo 4 anni può essere rieletta.  
Di solito i membri del Parlamento appartengono a un **partito politico.**  
Però non è obbligatorio far parte di un partito politico.

## Cos’è un partito politico?

Un partito politico è un **gruppo** di persone  
che hanno **idee simili** sulla vita nella società.  
 **Non** tutti la pensano allo stesso modo sulla vita nella società.  
Per questo ci sono partiti politici diversi.  
Per esempio, ci sono partiti di **sinistra** e partiti di **destra**.  
  
I partiti di sinistra vogliono soprattutto la **parità** per tutti.  
Per loro lo Stato deve offrire a ogni persona le stesse possibilità.  
I partiti di destra vogliono soprattutto la **libertà** di ognuno.  
Per loro ogni persona deve trovare da sola la sua strada.  
  
Ci sono anche **altri** partiti politici.  
Per esempio, alcuni partiti vogliono proteggere la natura.  
Altri partiti vogliono un esercito forte.  
I partiti politici sono importanti per la vita nella società perché:

  * propongono soluzioni ai problemi di oggi
  * presentano i candidati alle elezioni
  * propongono di cambiare alcune leggi.

## Cos’è una commissione parlamentare?

Quando si è troppo numerosi è difficile discutere e riflettere insieme.  
Quindi è meglio essere meno numerosi.  
È per questo che esistono le **commissioni**.  
Una commissione è come un gruppo di lavoro.  
  
Il compito principale di una commissione è di esaminare  
e capire bene i temi **prima** di discuterli tutti insieme.  
In seguito, la commissione propone delle soluzioni a tutto il Parlamento.  
  
In Parlamento ci sono **varie** commissioni su diverse tematiche.  
Per esempio per il tema dei trasporti o il tema dell’economia.

## Cos’è il Governo?

Il Governo ticinese è composto da **5 persone**  
che si chiamano **Consiglieri di Stato**.  
I Consiglieri di Stato vengono eletti ogni 4 anni.  
Dopo 4 anni possono essere rieletti.  
Oppure, possono essere eletti dei nuovi Consiglieri di Stato.

## Cosa fa il Governo?

Il Governo dirige l’ **Amministrazione cantonale**.  
L’Amministrazione cantonale è composta da **5 Dipartimenti**  
e dalla **Cancelleria dello Stato** :

  * Dipartimento delle istituzioni
  * Dipartimento della sanità e della socialità
  * Dipartimento dell’educazione, della cultura e dello sport
  * Dipartimento del territorio
  * Dipartimento delle finanze e dell’economia.

Ogni Consigliere di Stato dirige un Dipartimento.  
  
I Consiglieri di Stato che lavorano in Governo  
elaborano delle proposte di Legge.  
In seguito, queste proposte vengono votate  
dalle persone che compongono il Parlamento.

## Come si diventa membri del Governo?

Ogni donna e ogni uomo svizzero che ha **almeno 18 anni**  
può diventare membro del Governo.  
Per diventare membro del Governo bisogna essere eletti  
dal popolo ticinese.  
Una persona eletta resta in carica per 4 anni.  
Dopo 4 anni può essere rieletta.  
  
Di solito i membri del Governo appartengono a un **partito politico**.  
Però non è obbligatorio far parte di un partito politico.

## Cos’è la Magistratura?

È il gruppo di persone che fanno **rispettare le leggi**.  
Queste persone lavorano nei tribunali  
e rappresentano la **giustizia**.  
  
Le persone che lavorano per la Magistratura  
prendono decisioni da sole,  
senza legami con il Parlamento o il Governo.  
  
Queste persone vengono controllate dal **Consiglio della Magistratura**.  
Il Consiglio della Magistratura verifica che le persone della Magistratura  
lavorano in modo corretto.  
Per esempio, possono segnalare dei problemi organizzativi.

In questa pagina trovate informazioni sul Ticino in lingua facile.

Traduzione in lingua facile:  
Pro Infirmis,  
Servizio di Lingua facile

