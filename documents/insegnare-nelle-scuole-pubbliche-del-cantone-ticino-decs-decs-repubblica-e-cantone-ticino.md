  * Formulari
  * Legislazione scolastica e direttive
  * Insegnare nelle scuole pubbliche del Cantone Ticino
  *  __Proposte per la scuola ticinese

#  Insegnare nelle scuole pubbliche del Cantone Ticino

L'insegnamento nelle scuole pubbliche ticinesi è possibile unicamente
nell'ambito di **una nomina** o di **un incarico** (di durata annuale) oppure
nell'ambito di **una supplenza** (di durata variabile, a dipendenza del
periodo di assenza del docente titolare), non è quindi prevista un'attività di
stage a tempo determinato.

Per quanto concerne i criteri per insegnare nelle scuole pubbliche ticinesi,
ogni ordine scolastico ha le sue peculiarità.

apri tutto / chiudi tutto

####

Assunzione di un nuovo docente nelle scuole medie, nelle scuole medie
superiori, nelle scuole professionali

 __

Per l'assunzione di un nuovo docente nelle scuole medie, medie superiori e
professionali del Cantone Ticino il candidato partecipa al **concorso
scolastico** che appare annualmente sul "Foglio Ufficiale".

L'assunzione di nuovi candidati è subordinata al **fabbisogno, che di norma
non può essere determinato con precisione prima dell'avvio di ogni anno
scolastico**. La conoscenza della lingua italiana è un requisito
indispensabile per l'assunzione del/la candidato/a nelle scuole pubbliche del
Cantone Ticino. Il bando di concorso specifica inoltre eventuali aspetti
legati all'assunzione di nuovi docenti.

Nel caso in cui è determinato il fabbisogno di nuovi docenti, di principio
l'assunzione viene effettuata tenendo conto:

  * del possesso di tutti i requisiti di concorso;
  * per docenti già precedentemente incaricati: della valutazione indicata nel rapporto dell'esperto di disciplina;
  * per gli altri candidati: dell'esito della procedura d'assunzione che segue il concorso.

  
Per l'insegnamento nelle scuole pubbliche del Canton Ticino, a titolo
preferenziale in caso di più candidati idonei vi sono la conoscenza di tre
lingue nazionali (grado B1 secondo i livelli stabiliti dal Portfolio europeo
delle lingue) (cfr. art. 61) nonché del territorio. In merito, si precisa
quanto segue:  
  
 **a)** a tutti i concorrenti è richiesta la conoscenza della lingua italiana
e può essere richiesta a titolo preferenziale anche la conoscenza di altre due
lingue nazionali (tedesco, francese oppure romancio);  
  
 **b)** per la valutazione (a titolo preferenziale) delle altre lingue
nazionali i concorrenti devono presentare i certificati che attestino il
conseguimento delle competenze linguistiche del livello B1, secondo la Scala
globale del Portfolio europeo delle lingue (Classificazione di esami e diplomi
secondo i livelli comuni di referenza del Consiglio d'Europa che si basano sul
Quadro europeo comune di riferimento per le lingue; eventualmente consultare
il sito Internet www.portfoliolangues.ch);  
  
 **c)** a titolo preferenziale sono quindi riconosciuti i certificati
rilasciati dai seguenti istituti:

  * per il francese: CIEP (Centre international d'études pédagogiques); Alliance française; TELC-WBT (The European Language Certificates - Weiterbildungs-Testsysteme Gmbh);
  * per il tedesco: Goethe-Institut; ÖSD (Österreichisches Sprachdiplom Deutsch); TestDaF (Test Deutsch als Fremdsprache); TELC-WBT;

 **d)** i concorrenti che non hanno frequentato le scuole nel Cantone Ticino e
che possono attestare una frequenza scolastica di più anni e di almeno 360 ore
per le altre lingue nazionali (da documentare) sono esonerati dal presentare i
certificati di cui al punto c;  
  
 **e)** i concorrenti che hanno frequentato le scuole nel Cantone Ticino sono
esonerati dal presentare i documenti dal punto c;  
  
 **f)** per la valutazione a titolo preferenziale delle conoscenze
linguistiche le certificazioni e gli attestati di frequenza scolastica sono da
presentare entro la scadenza del concorso.

####

Insegnare nelle scuole dell'infanzia, nelle scuole elementari

 __

Per insegnare nelle scuole comunali del Cantone Ticino occorre disporre di uno
dei seguenti **titoli riconosciuti** dal Cantone e/o dalla Conferenza svizzera
dei direttori cantonali della pubblica educazione (CDPE):

  *  _patente di docente di scuola dell’infanzia o elementare_ (Scuola Magistrale);
  *  _bachelor_ in insegnamento per il settore pre-scolastico o _bachelor_ in Insegnamento per il settore elementare (Alta scuola pedagogica-ASP) / Dipartimento formazione e apprendimento-DFA);
  *  _master of advanced studies_ in Insegnamento nella scuola elementare (Diploma aggiuntivo, abilitazione all'insegnamento per la scuola elementare).

È possibile assumere un incarico a tempo parziale con lo statuto di docente in
formazione (studente del Dipartimento formazione e apprendimento (DFA) con
certificazione di iscrizione al 3° anno di formazione senza debiti formativi).  
Nel Cantone Ticino è ufficialmente riconosciuto quale istituto di formazione
per l'insegnamento nelle scuole comunali il Dipartimento formazione e
apprendimento(DFA) della Scuola Universitaria Professionale della Svizzera
Italiana (SUPSI).

Per la scuola elementare è richiesta la conoscenza del francese, attestata nel
diploma rilasciato da un’ASP o nel riconoscimento CDPE o certificazione
riconosciuta a livello B2.

Per l'insegnamento delle **materie speciali** i criteri sono i seguenti:

  * per l’ _Educazione musicale_ e l’ _Educazione fisica_ si richiede l’abilitazione all’insegnamento dell’Educazione musicale e dell’Educazione fisica nelle scuole elementari o nelle scuole medie (Secondario I), rilasciata dal Dipartimento, dall’Alta scuola pedagogica (ASP), dall’Istituto cantonale per l’abilitazione e l’aggiornamento dei docenti (IAA), dalla SUPSI/DFA di Locarno o riconosciuta dalla Conferenza svizzera dei direttori cantonali della pubblica educazione (CDPE);
  * per insegnare _Attività creative_ è necessaria l’autorizzazione all’insegnamento delle Attività creative nelle scuole elementari o abilitazione all’insegnamento nelle scuole medie (Secondario I), abilitazione all’Educazione manuale tecnica o tecnica dell’abbigliamento oppure MAS in attività creative nella scuola elementare (SUPSI/DFA).

####

Insegnare nelle scuole medie, nelle scuole medie superiori

 __

Per insegnare nelle scuole medie, medie superiori del Cantone Ticino è
indispensabile il possesso di un' **abilitazione nella/e specifica/che
materia/e di insegnamento**. Viene considerato quale certificato
d'abilitazione riconosciuto a livello cantonale ogni titolo d'abilitazione
all'insegnamento già riconosciuto dalla Conferenza svizzera dei direttori
cantonali della pubblica educazione (CDPE).

La lista aggiornata dei **diplomi d'insegnamento riconosciuti** dalla CDPE è
consultabile al sito: www.cdpe.ch. Chi è in possesso di un titolo di
abilitazione all'insegnamento estero può chiederne il riconoscimento
rivolgendosi alla stessa CDPE www.cdpe.ch.

### Abilitazione all'insegnamento nelle scuole medie, nelle scuole medie
superiori

Per conseguire l'abilitazione all'insegnamento medio e medio superiore presso
un'Alta Scuola Pedagogica (ASP) svizzera (incluso il Dipartimento formazione e
apprendimento della SUPSI) è richiesto quale requisito minimo il possesso di
una **laurea breve o _bachelor_ per il settore medio e di una laurea
quadriennale o _master_ per il settore medio superiore** (riferibili alla/e
specifica/che materia/e d'insegnamento e non ad altre competenze tecniche
quale può essere una laurea specialistica in ingegneria, in medicina o altro).

Nel Cantone Ticino, con il possesso di questi requisiti, ci si può iscrivere
ai corsi di formazione del Dipartimento formazione e apprendimento (DFA).

Per conoscere eventuali condizioni particolari d'ammissione al DFA in vista
dell'insegnamento nel settore medio e medio superiore (vedi disposizioni
nell'ambito della formazione di docenti di matematica oppure di altre
discipline particolari, vedi possibilità o richiesta d'insegnamento in una
seconda disciplina, ecc.), occorre rivolgersi direttamente alla Direzione del
DFA. Per disporre di informazioni specifiche per l'insegnamento
dell'Educazione fisica ci si può rivolgere, oltre che al DFA, anche
all'Ufficio dello sport del DECS.

####

Insegnare nelle scuole professionali

 __

Per accedere all’insegnamento nelle scuole professionali è richiesta un’
**esperienza aziendale di almeno sei mesi** indipendentemente dalle materie
insegnate. Si considera titolo preferenziale l’esperienza aziendale nel
contesto nazionale svizzero al momento della partecipazione al concorso.
L’esperienza deve equivalere ad un 100% per un periodo di sei mesi. In caso di
occupazione a tempo parziale, il periodo dell’esperienza aziendale richiesto
si prolunga in maniera proporzionale. È ammessa anche una combinazione di
impieghi a tempo parziale e a tempo determinato.

Si richiede inoltre per:

  * l’insegnamento delle **materie professionali** relative alla formazione di base un’esperienza di almeno tre anni maturata negli ultimi cinque anni nel settore professionale relativo alla formazione pratica o teorica;
  * l’insegnamento delle **conoscenze professionali** un titolo accademico completo specifico o affine (master, diploma o licenza), un diploma di scuola universitaria professionale o università (bachelor) o equivalente, un diploma di scuola specializzata superiore nell’ambito pertinente, un diploma federale (maestria) oppure un attestato professionale federale nell’ambito pertinente o equivalente, o in via subordinata un attestato federale di capacità nell’ambito pertinente; oltre a una comprovata conoscenza del territorio e dei settori professionali;
  * l’insegnamento nei **percorsi di maturità** professionale e specializzata un titolo accademico completo specifico (master o licenza). In mancanza di candidati con i titoli richiesti, saranno presi in considerazione i titolari di un bachelor specifico di scuola universitaria professionale o università;
  * l’insegnamento della **cultura generale** un titolo accademico completo (master o licenza) in un ambito pertinente alle aree di apprendimento del Programma quadro per l’insegnamento della cultura generale;
  * l’insegnamento all’ **Istituto della transizione e del sostegno** per le materie “accompagnamento professionale”, “orientamento professionale” e “Case Management”, essere preferibilmente in possesso di un master in psicologia con specializzazione in orientamento professionale, rispettivamente di un CAS in Case Management, e disporre di un’approfondita conoscenza del sistema di formazione post obbligo, unitamente a quella dei servizi ed enti di riferimento territoriali per l’età adolescenziale; per le materie “sostegno individuale” e “sostegno individuale in piccoli gruppi” preferibilmente un master in psicologia, rispettivamente un master in pedagogia o un’abilitazione all’insegnamento della cultura generale o per la scuola media (italiano, storia e civica, geografia, matematica, scienze naturali). In via subordinata bachelor in materie affini e con un’esperienza comprovata in contesti professionali con adolescenti; per la materia italiano per non italofoni si richiede preferibilmente una certificazione di “Formatore/trice di lingua nell’ambito dell’integrazione” (certificazione FIDE). Per le materie speciali è richiesta inoltre una comprovata conoscenza ed esperienza pratica nel settore professionale pertinente.

### Abilitazione all'insegnamento nelle scuole professionali

Per insegnare nelle scuole professionali è indispensabile il possesso di un'
**abilitazione nella/e specifica/che materia/e di insegnamento**.

Il candidato assunto, qualora non possegga il certificato di abilitazione
all’insegnamento nelle scuole professionali, è tenuto a conseguirlo presso la
Scuola universitaria federale per la formazione professionale (SUFFP) nei
termini fissati dall’ufficio della formazione competente. Sono esentati i
candidati che intendono insegnare a titolo accessorio per meno di quattro ore
settimanali.

I candidati senza abilitazione sono considerati d’ufficio candidati
all’abilitazione presso l’IUFFP senza che questo valga come conferma di
ammissione; ogni dossier personale viene esaminato per verificare
l’ammissibilità del candidato. La formazione stessa può essere pianificata
nell’arco di più anni.

Il candidato che è in possesso di un titolo estero che lo abilita
all'insegnamento nella formazione professionale può chiederne il
riconoscimento rivolgendosi alla Segreteria di Stato per la formazione, la
ricerca e l'innovazione (SEFRI).

Il candidato che è invece in possesso di un titolo estero che lo abilita
all'insegnamento nelle scuole di maturità può chiederne il riconoscimento
rivolgendosi alla Conferenza Svizzera dei direttori della pubblica educazione
(CDPE).

##  Link utili

  * Dipartimento formazione e apprendimento (DFA)
  * Scuola universitaria federale per la formazione professionale (SUFFP)
  * Riconoscimento diplomi da parte della CDPE
  * Raccolta delle basi giuridiche della CDPE
  * Riconoscimento dei diplomi esteri da parte della SEFRI
  * Foglio ufficiale
  * Raccolta delle leggi del Cantone Ticino

