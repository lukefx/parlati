COMUNICATI

AGENDA

COMUNICATI POLIZIA E MINISTERO

STREAMING

INFORMAZIONI

Dipartimento dell'educazione, della cultura e dello sport  

__Comunicato stampa

Dipartimento dell'educazione, della cultura e dello sport  

27 aprile 2023

__

__Comunicato stampa

Dipartimento dell'educazione, della cultura e dello sport  

27 aprile 2023

# Giornate musicali della scuola ticinese, la XXXVII edizione

Dopo una pausa forzata di tre anni dovuta alla pandemia, il Dipartimento
dell’educazione, della cultura e dello sport (DECS) – attraverso le Sezioni
dell’insegnamento medio e delle scuole comunali della Divisione della scuola –
ha il piacere di segnalare quattro appuntamenti per le ‘Giornate Musicali
della scuola dell’obbligo’. Sui palchi di Locarno, Balerna, Trevano e
Bellinzona si alterneranno più di ottocento allievi per un totale di 32
esibizioni.

  

Le giornate - organizzate dagli esperti della scuola dell’obbligo per
l’educazione musicale Andi Appignani, Thomas Guggia, Mirko Roccato e Luis
Russo - rappresentano un importante momento di valorizzazione delle attività
musicali realizzate nelle diverse sedi scolastiche del Cantone. I concerti
avranno luogo:

  * giovedì 4 maggio 2023, ore 13.30, Palexpo a Locarno;
  * venerdì 5 maggio 2023, ore 13.30, Oratorio di Balerna;
  * martedì 9 maggio 2023, ore 13.30 Aula magna della SUPSI di Trevano;
  * giovedì 11 maggio 2023, ore 13.30, Espocentro di Bellinzona. 

Nelle quattro occasioni, torneranno a calcare i palchi più di ottocento
ragazzi provenienti da diverse sedi del Cantone sia delle scuole comunali sia
delle scuole medie. Le giornate saranno inoltre animate dalla presentatrice
Barbara Buracchio.

Gli allievi saranno coinvolti nel doppio ruolo di esecutori e di pubblico:
avranno infatti la possibilità sia di assistere alle esibizioni dei loro
colleghi sia di presentare a loro volta il frutto del lavoro di un intero anno
scolastico, che si declina attraverso produzioni vocali, strumentali,
coreografiche e – in certi casi – pure scenografiche. L’esperienza gioiosa e
affascinante del far musica assieme, quindi, si unisce alla dimensione
coinvolgente ed emozionante dell’ascolto della musica, in un clima sereno di
rispetto e partecipazione, all’insegna della condivisione di esperienze
significative, che uniscono allievi di un’ampia fascia di età (dai 7 ai 15
anni). Le ‘Giornate musicali della scuola dell’obbligo’, infatti, mirano a
consolidare e completare l’educazione e la formazione degli allievi,
attraverso il coinvolgimento in un’esperienza costruttiva non solo sotto il
profilo espressivo e musicale, ma anche nell’ambito dello sviluppo personale,
sociale e civico.

Si ringraziano i Municipi delle città di Bellinzona e Locarno per la
collaborazione e il sostegno ricevuti.

La manifestazione è aperta al pubblico. L’entrata è libera.

