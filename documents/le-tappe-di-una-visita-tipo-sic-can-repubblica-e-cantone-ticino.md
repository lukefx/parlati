  * In generale
  * Social media
  * Piattaforma Cantone-Comuni
  *  __Visite guidate
    * Le tappe di una visita tipo
    * Prenotazione visita guidata
  * Il progetto OltreconfiniTi

#  Le tappe di una visita tipo

###  La sala del Consiglio di Stato

La sala del Consiglio di Stato si trova sul lato est del Palazzo delle
Orsoline sin dalla nascita del Canton Ticino. Se i quadri alle pareti e
l’imponente camino in marmo di Arzo sono rimasti identici, tavolo e
arredamenti sono stati rinnovati in anni recenti per dotare i Consiglieri di
Stato di una sala riunioni all’avanguardia, con la possibilità di proiettare
documenti e di accedere alla rete telefonica interna dell’Amministrazione
cantonale.

###  L'aula del Gran Consiglio

Rinnovata nel 2003 – in occasione del Bicentenario dell’annessione del Ticino
alla Confederazione elvetica – l’Aula accoglie le sedute del Parlamento
cantonale. I 90 granconsiglieri si riuniscono in media per tre giorni al mese,
al cospetto delle due tribune vetrate riservate ai cittadini e ai giornalisti.
Sul soffitto, l’affresco di Adelchi Maina (1876-1939) «Allegoria», concluso
nel 1899, con il motto del Cantone: «Tutti per uno, uno per tutti».

###  I "Padri della Patria"

Il loro sguardo è serio e teso, rivolto all’aula del Gran Consiglio e
all’operato di chi vi lavora. Gli otto busti di marmo bianco che raffigurano i
«Padri della Patria» sono infatti dedicati agli otto cittadini ticinesi che,
oltre ad avere lavorato nel Parlamento cantonale, hanno saputo farsi valere –
a livello svizzero e internazionale – in campo politico, filosofico e
artistico. La loro storia e le loro parole sono un esempio e un monito per
chiunque varchi la soglia dell’aula.

###  La collezione d'arte

Fin dall’inizio del Novecento, il Cantone ha cominciato a costituire una
propria collezione d’arte, che oggi conta oltre 6.000 oggetti. Alcuni di
questi beni sono esposti all’interno del Palazzo delle Orsoline, e permettono
così ai visitatori di toccare con mano l’evoluzione artistica e culturale del
Ticino, in un percorso che parte dai dipinti del Seicento – custoditi nella
sala del Consiglio di Stato – fino alle opere contemporanee, appese lungo i
corridoi del piano terra e del primo piano.

###  Il Centro di legislazione e di documentazione

La biblioteca, ristrutturata alla fine del 2014, rappresenta il cuore del
Centro di legislazione e documentazione; i suoi oltre settemila volumi
contengono verbali, leggi e normative provenienti dai 26 Cantoni svizzeri e da
buona parte dei Paesi europei. Le sue sale accolgono numerosi studenti e
ricercatori universitari nel campo del diritto, che possono lavorare su atti e
documenti altrimenti introvabili, fra i quali anche i volumi originali di
inizio Ottocento nei quali è attestata la nascita del Canton Ticino.

###  La sala stampa

Si tratta di uno degli spazi più frequentati del Palazzo: ogni anno ospita
infatti più di 200 appuntamenti, nei quali i membri del Consiglio di Stato e i
funzionari dell’Amministrazione cantonale si incontrano e dialogano con i
giornalisti dei principali media ticinesi. La sala è anche il punto di arrivo
delle visite guidate alla residenza governativa.

###  Le salette riservate ai media

Il Palazzo delle Orsoline ha oltre 250 anni di storia ma vanta una dotazione
tecnologica all’avanguardia, in grado di soddisfare le esigenze dei
collaboratori dell’Amministrazione cantonale e quelle dei professionisti dei
media che si occupano di politica cantonale. Il pianterreno ospita infatti
studi televisivi e radiofonici della RSI, in grado di trasmettere in diretta,
oltre a una sala riunioni attrezzata per ospitare videoconferenze ed
effettuare videochiamate.

