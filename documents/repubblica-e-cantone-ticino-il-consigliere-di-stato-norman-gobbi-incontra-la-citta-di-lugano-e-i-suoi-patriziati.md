COMUNICATI

AGENDA

COMUNICATI POLIZIA E MINISTERO

STREAMING

INFORMAZIONI

Dipartimento delle istituzioni  

__Comunicato stampa

Dipartimento delle istituzioni  

31 marzo 2023

__

__Comunicato stampa

Dipartimento delle istituzioni  

31 marzo 2023

# Il Consigliere di Stato Norman Gobbi incontra la città di Lugano e i suoi
Patriziati

Negli scorsi giorni il Direttore del Dipartimento delle istituzioni ha
incontrato il Municipio di Lugano e in seguito i Patriziati della Città e il
Presidente dell’Alleanza patriziale ticinese (ALPA) Tiziano Zanetti. Un
momento di dialogo e ascolto privilegiato, durante il quale sono stati
approfonditi il rapporto e la collaborazione tra il Cantone, il Comune e i
Patriziati.

  

Il Consigliere di Stato **Norman Gobbi** , accompagnato dal Capo della Sezione
degli enti locali **Marzio Della Santa** , dal responsabile del settore dei
Patriziati **Fausto Fornera** e dall’ispettore comunale ha incontrato il
Municipio di Lugano e 14 dei 15 Patriziati della Città.

Nel corso della prima parte della riunione, insieme all’Esecutivo comunale,
l’accento è stato in particolare messo sull’importanza per un Comune aggregato
di coinvolgere nei processi decisionali i cittadini residenti nei quartieri.
Una popolazione attiva e partecipe a livello locale consente alle Autorità
comunali di portare avanti progetti e raggiungere gli obiettivi di
legislatura. Grazie anche alla presenza del Responsabile dell’Ufficio
quartieri **Gabriele Botti** la discussione si è articolata approfonditamente
e costruttivamente sul valore di avere una rete di quartieri formati da
cittadini che consentono di tenere viva la vita comunitaria della città.

Nel corso della seconda parte del pomeriggio si è invece tenuto un incontro
plenario al quale hanno preso parte, oltre al Municipio cittadino anche il
Presidente dell’ALPA Tiziano Zanetti e i Patriziati di Lugano, Bogno, Brè,
Cadro, Castagnola, Certara, Cimadera, Colla, Davesco-Soragno, Insone-
Corticiasca, Piandera, Scareglia, Sonvico e Villa Luganese. Uno dei temi
trattati e condiviso da tutti i presenti è la crescente difficoltà a rendere
attrattiva l’attività patriziale per i giovani. In quest’ottica l’ALPA, grazie
alla collaborazione con Lingue e sport organizza nel corso dell’estate dei
momenti di incontro legati al ruolo dei Patriziati e rivolti ai giovani. Il
Capo della Sezione degli enti locali Marzio Della Santa ha dal canto suo
proposto ai presenti di approfondire il tema promuovendo un’indagine che aiuti
a sondare il motivo che rende i Patriziati poco visibili e attrattivi per le
nuove generazioni. Un aspetto peraltro contenuto anche nello Studio strategico
sui patriziati promosso negli scorsi anni dalla Sezione degli enti locali.

Il Direttore del DI Norman Gobbi ha salutato in modo estremamente positivo gli
spunti e le riflessioni emerse durante gli incontri e ha espresso “ _un
sentito ringraziamento ai municipali e a tutte le persone presenti che
investono molto del loro tempo libero nel ricoprire una carica pubblica a
livello locale_. _In un momento difficile per la nostra democrazia fa bene
allo spirito confrontarsi con l’esempio di coloro che si impegnano a favore
del Comune e dei Patriziati. Una vera e propria vocazione che se valorizzata
nel modo giusto potrà di sicuro essere trasmessa anche alle nuove
generazioni”_.

_In allegato alcune immagini degli incontri liberamente utilizzabili con la
dicitura «Repubblica e Cantone Ticino»._ ****

Immagine1

__Scarica

Immagine 2

__Scarica

Immagine 3

__Scarica

Immagine 4

__Scarica

Immagine 5

__Scarica

Immagine 6

__Scarica

Immagine 7

__Scarica

Immagine 8

__Scarica

Immagine 9

__Scarica

